---
source: "rada"
dokid: 506961
nreg: "683-2021-п"
title: "Про утворення Міжвідомчої робочої групи з підготовки об'єктів житлово-комунального господарства та паливно-енергетичного комплексу до осінньо-зимового періоду 2021/22 року"
doc_date: 2021-06-02
revision_date: 2026-01-20
status: 1
types: [2, 168, 11]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 2 червня 2021 р. № 683
Київ
{Постанова втратила чинність на підставі Постанови КМ № 38 від 14.01.2026}
Про утворення Міжвідомчої робочої групи з підготовки об'єктів житлово-комунального господарства та паливно-енергетичного комплексу до осінньо-зимового періоду 2021/22 року
Кабінет Міністрів України постановляє:
1. Утворити Міжвідомчу робочу групу з підготовки об'єктів житлово-комунального господарства та паливно-енергетичного комплексу до осінньо-зимового періоду 2021/22 року у складі згідно з додатком.
2. Затвердити Положення про Міжвідомчу робочу групу з підготовки об'єктів житлово-комунального господарства та паливно-енергетичного комплексу до осінньо-зимового періоду 2021/22 року, що додається.
Прем'єр-міністр України
Д.ШМИГАЛЬ
Інд. 37
Додаток
до постанови Кабінету Міністрів України
від 2 червня 2021 р. № 683
СКЛАД
Міжвідомчої робочої групи з підготовки об'єктів житлово-комунального господарства та паливно-енергетичного комплексу до осінньо-зимового періоду 2021/22 року
Міністр розвитку громад та територій, голова Міжвідомчої робочої групи
Заступник Міністра розвитку громад та територій, заступник голови Міжвідомчої робочої групи
Перший заступник Міністра енергетики, заступник голови Міжвідомчої робочої групи
Заступник директора Департаменту комунальних послуг та комунального обслуговування - начальник відділу теплопостачання Мінрегіону, секретар Міжвідомчої робочої групи
Директор Департаменту комунальних послуг та комунального обслуговування Мінрегіону
Перший заступник Міністра соціальної політики
Заступник Міністра енергетики
Заступник Міністра інфраструктури
Заступник Міністра внутрішніх справ
Заступник Міністра економіки
Заступник директора Департаменту фінансів паливно-енергетичного комплексу та майнових відносин - начальник відділу фінансів паливних і енергетичних ресурсів Мінфіну
Генеральний директор Директорату електроенергетичного комплексу та розвитку ринку електричної енергії Міненерго
Генеральний директор Директорату нафтогазового комплексу та розвитку ринків нафти, природного газу та нафтопродуктів Міненерго
Член НКРЕКП (за згодою)
Начальник Департаменту з операційної діяльності НАК “Нафтогаз України” (за згодою)
ЗАТВЕРДЖЕНО
постановою Кабінету Міністрів України
від 2 червня 2021 р. № 683
ПОЛОЖЕННЯ
про Міжвідомчу робочу групу з підготовки об'єктів житлово-комунального господарства та паливно-енергетичного комплексу до осінньо-зимового періоду 2021/22 року
1. Міжвідомча робоча група з підготовки об'єктів житлово-комунального господарства та паливно-енергетичного комплексу до осінньо-зимового періоду 2021/22 року (далі - Міжвідомча робоча група) є тимчасовим консультативно-дорадчим органом Кабінету Міністрів України, що утворений з метою забезпечення своєчасної та якісної підготовки об'єктів житлово-комунального господарства та паливно-енергетичного комплексу до осінньо-зимового періоду, оперативного вирішення наявних проблемних питань, якісного забезпечення споживачів житлово-комунальними послугами, удосконалення системи розрахунків між споживачем та надавачем послуг, сприяння укладенню договорів на постачання природного газу між підприємствами теплопостачання та газотранспортними підприємствами.
2. Міжвідомча робоча група у своїй діяльності керується Конституцією та законами України, а також указами Президента України і постановами Верховної Ради України, прийнятими відповідно до Конституції та законів України, актами Кабінету Міністрів України і цим Положенням.
3. Основними завданнями Міжвідомчої робочої групи є:
1) координація діяльності центральних та місцевих органів виконавчої влади, пов'язаної з:
підготовкою об'єктів житлово-комунального господарства та паливно-енергетичного комплексу до осінньо-зимового періоду 2021/22 року;
стабілізацією фінансового та економічного стану підприємств теплопостачання;
проведенням заходів щодо підвищення рівня розрахунків за спожиті комунальні послуги;
зменшенням заборгованості підприємств теплопостачання перед енергопостачальними організаціями;
взаємодією підприємств теплопостачання та газотранспортних підприємств щодо укладення договорів на постачання природного газу;
2) підготовка пропозицій щодо:
оперативного вирішення проблемних питань, пов'язаних з підготовкою об'єктів житлово-комунального господарства та паливно-енергетичного комплексу до осінньо-зимового періоду 2021/22 року;
стимулювання залучення інвестицій на модернізацію об'єктів житлово-комунального господарства та паливно-енергетичного комплексу;
формування ціни на природний газ та тарифів на теплову енергію під час підготовки та проходження осінньо-зимового періоду 2021/22 року;
реалізації інвестиційних проектів, спрямованих на будівництво, реконструкцію та модернізацію об'єктів теплопостачання.
4. Міжвідомча робоча група відповідно до покладених на неї завдань:
1) бере участь у:
розробленні та узгодженні проекту плану заходів з підготовки об'єктів житлово-комунального господарства та паливно-енергетичного комплексу до осінньо-зимового періоду 2021/22 року;
вирішенні проблемних питань у разі виникнення аварійних ситуацій на об'єктах теплопостачання під час підготовки та проходження осінньо-зимового періоду 2021/22 року;
підготовці пропозицій щодо перерозподілу коштів, виділених з державного бюджету на заходи, пов'язані з підготовкою об'єктів житлово-комунального господарства до осінньо-зимового періоду 2021/22 року;
2) проводить моніторинг та аналіз стану підготовки об'єктів житлово-комунального господарства та паливно-енергетичного комплексу до осінньо-зимового періоду 2021/22 року;
3) подає Кабінетові Міністрів України розроблені за результатами своєї роботи рекомендації та пропозиції.
5. Міжвідомча робоча група має право:
1) отримувати в установленому порядку від центральних і місцевих органів виконавчої влади, об'єднаних територіальних громад, органів місцевого самоврядування, підприємств, установ та організацій інформацію, необхідну для виконання покладених на неї завдань;
2) залучати до участі у своїй роботі представників центральних і місцевих органів виконавчої влади, об'єднаних територіальних громад, органів місцевого самоврядування, підприємств, установ та організацій (за погодженням з їх керівниками), а також незалежних експертів (за згодою);
3) організовувати проведення конференцій, семінарів, нарад та інших заходів;
4) утворювати у разі потреби для виконання покладених на неї завдань постійні або тимчасові робочі підгрупи.
6. Міжвідомча робоча група під час виконання покладених на неї завдань взаємодіє з державними органами, об'єднаними територіальними громадами, органами місцевого самоврядування, підприємствами, установами та міжнародними організаціями.
7. Посадовий склад Міжвідомчої робочої групи затверджує Кабінет Міністрів України.
Міжвідомча робоча група утворюється у складі голови, заступників голови, секретаря та її членів.
Міжвідомчу робочу групу очолює голова, який затверджує її персональний склад та вносить у разі потреби до нього зміни.
8. Формою роботи Міжвідомчої робочої групи є засідання, що проводяться за рішенням голови Міжвідомчої робочої групи.
Голова Міжвідомчої робочої групи може прийняти рішення про проведення засідання Групи у режимі реального часу (он-лайн) з використанням відповідних технічних засобів, зокрема через Інтернет, або про участь члена Міжвідомчої робочої групи в такому режимі у її засіданні.
9. Засідання Міжвідомчої робочої групи веде її голова, а у разі його відсутності - один із заступників.
10. Підготовку матеріалів для розгляду на засіданнях Міжвідомчої робочої групи забезпечує її секретар.
11. Засідання Міжвідомчої робочої групи вважається правоможним, якщо на ньому присутні більш як половина її членів.
12. Голова Міжвідомчої робочої групи координує її роботу та забезпечує узгодженість дій членів Міжвідомчої робочої групи під час виконання покладених на неї завдань.
13. Міжвідомча робоча група на своїх засіданнях розробляє пропозиції та рекомендації з питань, що належать до її компетенції.
Пропозиції та рекомендації вважаються схваленими, якщо за них проголосувало більш як половина присутніх на засіданні членів Міжвідомчої робочої групи.
У разі рівного розподілу голосів вирішальним є голос головуючого на засіданні.
Пропозиції та рекомендації фіксуються у протоколі засідання, який підписується головуючим на засіданні та секретарем і надсилається усім членам Міжвідомчої робочої групи та Кабінетові Міністрів України.
Член Міжвідомчої робочої групи, який не підтримує пропозиції та рекомендації, може викласти свою окрему думку в письмовій формі, що додається до протоколу засідання.
14. Пропозиції та рекомендації Міжвідомчої робочої групи можуть бути реалізовані шляхом прийняття Кабінетом Міністрів України рішення, проект якого вносить орган виконавчої влади відповідно до своїх повноважень.
15. Організаційне, інформаційне, матеріально-технічне забезпечення діяльності Міжвідомчої робочої групи здійснює Мінрегіон.
