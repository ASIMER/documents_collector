---
source: "rada"
dokid: 551650
nreg: "v002u710-26"
title: "Ухвала Першого сенату Конституційного Суду України про закриття конституційного провадження у справі за конституційною скаргою Товариства з обмеженою відповідальністю „АВТОІМПЕРІЯ-М“ щодо відповідності Конституції України (конституційності) абзацу першого частини третьої статті 23 Закону України „Про прокуратуру“ від 14 жовтня 2014 року № 1697-VII"
doc_date: 2026-01-21
revision_date: 2026-01-21
status: 0
types: [30]
org: 79
---
УХВАЛА
ПЕРШОГО СЕНАТУ
КОНСТИТУЦІЙНОГО СУДУ УКРАЇНИ
про закриття конституційного провадження у справі за конституційною скаргою Товариства з обмеженою відповідальністю „АВТОІМПЕРІЯ-М“ щодо відповідності Конституції України (конституційності) абзацу першого частини третьої статті 23 Закону України „Про прокуратуру“ від 14 жовтня 2014 року № 1697-VII
Київ
21 січня 2026 року
№ 2-уп(I)/2026
Справа № 3-195/2025(394/25)
Перший сенат Конституційного Суду України у складі суддів:
Петришина Олександра Віталійовича - головуючого,
Барабаша Юрія Григоровича,
Грищук Оксани Вікторівни,
Кичуна Віктора Івановича - доповідача,
Олійник Алли Сергіївни,
Совгирі Ольги Володимирівни,
Філюка Петра Тодосьовича,
розглянув на пленарному засіданні справу за конституційною скаргою Товариства з обмеженою відповідальністю „АВТОІМПЕРІЯ-М“ щодо відповідності Конституції України (конституційності) абзацу першого частини третьої статті 23 Закону України „Про прокуратуру“ від 14 жовтня 2014 року № 1697-VII (Відомості Верховної Ради України, 2015 р., № 2-3, ст. 12).
Заслухавши суддю-доповідача Кичуна В.І. та дослідивши матеріали справи, Перший сенат Конституційного Суду України
установив:
1. Товариство з обмеженою відповідальністю „АВТОІМПЕРІЯ-М“ (далі - Товариство) звернулося до Конституційного Суду України з клопотанням перевірити на відповідність частині першій статті 8, пункту 3 частини першої статті 1311 Конституції України (конституційність) абзац перший частини третьої статті 23 Закону України „Про прокуратуру“ від 14 жовтня 2014 року № 1697-VII (далі - Закон).
Згідно з абзацом першим частини третьої статті 23 Закону „прокурор здійснює представництво в суді законних інтересів держави у разі порушення або загрози порушення інтересів держави, якщо захист цих інтересів не здійснює або неналежним чином здійснює орган державної влади, орган місцевого самоврядування чи інший суб'єкт владних повноважень, до компетенції якого віднесені відповідні повноваження, а також у разі відсутності такого органу“.
2. Перша колегія суддів Першого сенату Конституційного Суду України Ухвалою від 19 листопада 2025 року № 208-1(I)/2025 відкрила конституційне провадження у цій справі.
3. Перший сенат Конституційного Суду України, повно та всебічно розглянувши матеріали справи, дійшов висновку про наявність підстав для закриття конституційного провадження у справі з огляду на таке.
Сенат Конституційного Суду України згідно з частиною четвертою статті 63 Закону України „Про Конституційний Суд України“ закриває конституційне провадження у справі, якщо під час пленарного засідання будуть виявлені підстави для відмови у відкритті конституційного провадження, передбачені статтею 62 цього закону.
Відповідно до пункту 6 статті 62 Закону України „Про Конституційний Суд України“ такою підставою є наявність рішення Конституційного Суду України щодо того самого предмета конституційної скарги.
Конституційний Суд України 3 грудня 2025 року ухвалив Рішення № 6-р(II)/2025, у якому, зокрема, визнав такими, що не відповідають Конституції України (є неконституційними), окремі приписи абзацу першого частини третьої статті 23 Закону в тім, що вони надають прокуророві можливість здійснювати представництво інтересів держави в суді у зв'язку з нездійсненням або неналежним здійсненням захисту цих інтересів органом державної влади, органом місцевого самоврядування чи іншим суб'єктом владних повноважень, до компетенції якого віднесені відповідні повноваження.
Зазначене рішення стосується того самого предмета конституційної скарги, щодо якого Товариство звернулося до Конституційного Суду України, а саме абзацу першого частини третьої статті 23 Закону.
З огляду на наведене Перший сенат Конституційного Суду України висновує, що конституційне провадження у цій справі належить закрити на підставі пункту 6 статті 62 Закону України „Про Конституційний Суд України“ - наявність рішення Конституційного Суду України щодо того самого предмета конституційної скарги.
Ураховуючи викладене та керуючись статтями 55, 147, 150, 1511, 153 Конституції України, на підставі статей 7, 32, 36, 55, 56, 62, 63, 64, 65, 67, 83, 86 Закону України „Про Конституційний Суд України“, відповідно до § 48, § 55 Регламенту Конституційного Суду України Перший сенат Конституційного Суду України
постановив:
1. Закрити конституційне провадження у справі за конституційною скаргою Товариства з обмеженою відповідальністю „АВТОІМПЕРІЯ-М“ щодо відповідності Конституції України (конституційності) абзацу першого частини третьої статті 23 Закону України „Про прокуратуру“ від 14 жовтня 2014 року № 1697-VII на підставі пункту 6 статті 62 Закону України „Про Конституційний Суд України“ - наявність рішення Конституційного Суду України щодо того самого предмета конституційної скарги.
2. Ухвала Першого сенату Конституційного Суду України є остаточною.
ПЕРШИЙ СЕНАТ
КОНСТИТУЦІЙНОГО СУДУ УКРАЇНИ
