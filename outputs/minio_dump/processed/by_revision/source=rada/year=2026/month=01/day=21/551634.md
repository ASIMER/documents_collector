---
source: "rada"
dokid: 551634
nreg: "65-2026-п"
title: "Про утворення Координаційної ради з питань моніторингу реалізації плану заходів, спрямованих на виконання Комплексного стратегічного плану реформування органів правопорядку як частини сектору безпеки і оборони України на 2023-2027 роки"
doc_date: 2026-01-21
revision_date: 2026-01-21
status: 5
types: [2, 168, 11]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 21 січня 2026 р. № 65
Київ
Про утворення Координаційної ради з питань моніторингу реалізації плану заходів, спрямованих на виконання Комплексного стратегічного плану реформування органів правопорядку як частини сектору безпеки і оборони України на 2023-2027 роки
Кабінет Міністрів України постановляє:
1. Утворити Координаційну раду з питань моніторингу реалізації плану заходів, спрямованих на виконання Комплексного стратегічного плану реформування органів правопорядку як частини сектору безпеки і оборони України на 2023-2027 роки, у складі згідно з додатком.
2. Затвердити Положення про Координаційну раду з питань моніторингу реалізації плану заходів, спрямованих на виконання Комплексного стратегічного плану реформування органів правопорядку як частини сектору безпеки і оборони України на 2023-2027 роки, що додається.
Прем'єр-міністр України
Ю. СВИРИДЕНКО
Інд. 31
Додаток
до постанови Кабінету Міністрів України
від 21 січня 2026 р. № 65
СКЛАД
Координаційної ради з питань моніторингу реалізації плану заходів, спрямованих на виконання Комплексного стратегічного плану реформування органів правопорядку як частини сектору безпеки і оборони України на 2023-2027 роки
Віце-прем'єр-міністр з питань європейської та євроатлантичної інтеграції України, голова Ради
Міністр внутрішніх справ, заступник голови Ради
Заступник Міністра внутрішніх справ, секретар Ради
Заступник Міністра юстиції
Генеральний директор Урядового офісу координації європейської та євроатлантичної інтеграції
Голова Національної поліції
Голова Держприкордонслужби
Директор Державного бюро розслідувань (за згодою)
Директор БЕБ
Начальник Апарату Голови СБУ (за згодою)
Голова Держмитслужби
Представник Офісу Президента України (за згодою)
Представник Апарату Ради національної безпеки і оборони України (за згодою)
Представник Офісу Генерального прокурора (за згодою)
Народні депутати України (за згодою)
Посол Європейського Союзу в Україні (за згодою)
Представники міжнародних організацій та установ (за згодою)
ЗАТВЕРДЖЕНО
постановою Кабінету Міністрів України
від 21 січня 2026 р. № 65
ПОЛОЖЕННЯ
про Координаційну раду з питань моніторингу реалізації плану заходів, спрямованих на виконання Комплексного стратегічного плану реформування органів правопорядку як частини сектору безпеки і оборони України на 2023-2027 роки
1. Координаційна рада з питань моніторингу реалізації плану заходів, спрямованих на виконання Комплексного стратегічного плану реформування органів правопорядку як частини сектору безпеки і оборони України на 2023-2027 роки (далі - Рада), є тимчасовим консультативно-дорадчим органом Кабінету Міністрів України.
2. Рада у своїй діяльності керується Конституцією і законами України, а також указами Президента України та постановами Верховної Ради України, прийнятими відповідно до Конституції та законів України, актами Кабінету Міністрів України та цим Положенням.
3. Основними завданнями Ради є:
1) сприяння забезпеченню координації дій центральних і місцевих органів виконавчої влади, інших державних органів, закладів, установ та організацій з питань реалізації плану заходів, спрямованих на виконання Комплексного стратегічного плану реформування органів правопорядку як частини сектору безпеки і оборони України на 2023-2027 роки, затвердженого розпорядженням Кабінету Міністрів України від 23 серпня 2024 р. № 792 (Офіційний вісник України, 2024 р., № 81, ст. 4799) (далі -план заходів);
2) підготовка пропозицій та рекомендацій щодо визначення шляхів, механізмів та способів вирішення проблемних питань, що виникають під час виконання плану заходів.
4. Рада відповідно до покладених на неї завдань:
1) проводить моніторинг стану реалізації положень плану заходів;
2) аналізує поточний стан виконання плану заходів;
3) проводить експертну оцінку повноти та якості виконання плану заходів, відповідності досягнутих результатів визначеним цілям та очікуваним результатам, готує відповідні обґрунтовані висновки;
4) сприяє залученню міжнародної технічної допомоги, експертного потенціалу, вивченню міжнародного досвіду для виконання плану заходів;
5) сприяє координації підготовки підсумкового звіту про виконання плану заходів;
6) проводить аналіз причин виникнення проблем у процесі виконання плану заходів;
7) надає відповідальним за виконання плану заходів рекомендації щодо вдосконалення роботи з його реалізації;
8) подає Кабінетові Міністрів України розроблені за результатами своєї роботи рекомендації та пропозиції.
5. Рада має право:
1) отримувати в установленому порядку від центральних і місцевих органів виконавчої влади, підприємств, установ та організацій, а також інших державних органів, громадських об'єднань, міжнародних організацій, незалежних експертів (консультантів) (за згодою) інформацію, необхідну для виконання покладених на неї завдань;
2) залучати до участі у своїй роботі представників центральних і місцевих органів виконавчої влади, інших державних органів, закладів, підприємств, установ, організацій (за погодженням з їх керівниками), представників громадських об'єднань, міжнародних організацій, незалежних експертів (консультантів) (за згодою) для виконання покладених на неї завдань;
3) проводити громадські обговорення з питань виконання плану заходів;
4) організовувати проведення нарад та інших заходів з питань, що належать до її компетенції.
6. Рада під час виконання покладених на неї завдань взаємодіє з центральними і місцевими органами виконавчої влади, іншими державними органами, органами місцевого самоврядування, закладами, підприємствами, установами та організаціями, у тому числі міжнародними, громадськими об'єднаннями, а також незалежними експертами (консультантами).
7. Посадовий склад Ради затверджується Кабінетом Міністрів України. До складу Ради входять голова, заступники голови, секретар та члени Ради.
Голова Ради затверджує її персональний склад та в разі потреби вносить до нього зміни.
8. Голова Ради або за його дорученням член Ради може брати участь у нарадах, що проводяться центральними та місцевими органами виконавчої влади, іншими державними органами з питань, що належать до компетенції Ради.
9. У рамках діяльності Ради можуть утворюватися робочі групи.
Пропозиції щодо утворення робочих груп Ради та їх персонального складу формує секретар Ради. Персональний склад робочих груп Ради затверджується на її засіданнях.
Робочі групи Ради виконують її завдання за відповідними напрямами, визначеними цим Положенням, проводять експертну оцінку з питань, що належать до компетенції Ради, а також розробляють пропозиції та рекомендації щодо ефективних способів їх вирішення. Пропозиції та рекомендації, прийняті на засіданнях робочих груп Ради, подаються їх керівниками для розгляду на засіданні Ради.
10. Моніторинг стану виконання плану заходів проводиться двома етапами.
На експертно-аналітичному рівні проводиться моніторинг, аналіз, оцінка виконання плану заходів відповідальними виконавцями в межах визначених завдань Ради та готуються пропозиції і рекомендації для розгляду Радою.
Рада за результатами розгляду пропозицій та рекомендацій, підготовлених на експертно-аналітичному рівні, подає Кабінетові Міністрів України розроблені за результатами своєї роботи рекомендації та пропозиції.
11. Основною формою роботи Ради є засідання, що проводяться за рішенням голови Ради.
Засідання Ради веде голова Ради, а в разі його відсутності - заступник голови Ради. У разі відсутності голови Ради та його заступника засідання веде секретар Ради.
Голова Ради може прийняти рішення про проведення засідання в режимі реального часу (он-лайн) з використанням відповідних технічних засобів, зокрема через Інтернет, або про участь члена Ради в засіданні в такому режимі.
Підготовку матеріалів для розгляду на засіданнях Ради забезпечує її секретар.
Засідання Ради вважається правоможним, якщо на ньому присутня більш як половина складу Ради.
12. На своїх засіданнях Рада розробляє пропозиції та рекомендації з питань, що належать до її компетенції.
Пропозиції та рекомендації вважаються схваленими, якщо за них проголосувала більш як половина присутніх на засіданні членів Ради. У разі рівного розподілу голосів вирішальним є голос головуючого на засіданні.
Пропозиції та рекомендації, схвалені Радою, фіксуються у протоколі, який підписується головуючим на засіданні та секретарем Ради і надсилається всім членам Ради та Кабінетові Міністрів України.
Член Ради, який не підтримує пропозиції (рекомендації), може викласти в письмовій формі свою окрему думку, що додається до протоколу засідання.
13. Пропозиції та рекомендації Ради можуть бути реалізовані шляхом прийняття Кабінетом Міністрів України рішення, проект якого вносить орган виконавчої влади відповідно до своїх повноважень.
14. Організаційне, інформаційне та матеріально-технічне забезпечення діяльності Ради здійснює МВС.
