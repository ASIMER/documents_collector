---
source: "rada"
dokid: 521993
nreg: "1401-2022-п"
title: "Питання організації та функціонування пунктів незламності"
doc_date: 2022-12-17
revision_date: 2026-01-21
status: 5
types: [2, 25, 10, 35, 181, 79, 175]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 17 грудня 2022 р. № 1401
Київ
Питання організації та функціонування пунктів незламності
{Із змінами, внесеними згідно з Постановами КМ
№ 1095 від 13.10.2023
№ 352 від 29.03.2024
№ 1736 від 24.12.2025
№ 47 від 19.01.2026}
Відповідно до статті 121 Закону України “Про правовий режим воєнного стану”, Указу Президента України від 24 лютого 2022 р. № 64 “Про введення воєнного стану в Україні” Кабінет Міністрів України постановляє:
1. Затвердити Порядок організації та функціонування пунктів незламності (далі - Порядок), що додається.
2. Міністерствам, іншим центральним органам виконавчої влади, обласним, Київській міській державним адміністраціям (військовим адміністраціям) забезпечити виконання завдань та заходів, передбачених Порядком.
3. Рекомендувати органам місцевого самоврядування та керівникам суб'єктів господарювання організувати роботу із забезпечення функціонування пунктів незламності відповідно до Порядку.
Прем'єр-міністр України
Д. ШМИГАЛЬ
Інд. 71
ЗАТВЕРДЖЕНО
постановою Кабінету Міністрів України
від 17 грудня 2022 р. № 1401
ПОРЯДОК
організації та функціонування пунктів незламності
1. Цей Порядок визначає вимоги до розгортання та діяльності пунктів незламності в разі виникнення надзвичайних ситуацій, зокрема пов'язаних із припиненням (порушенням) роботи систем централізованого водопостачання, водовідведення, електро-, газо- і теплопостачання та всіх видів електронних комунікаційних послуг (далі - системи життєзабезпечення), у мирний час та в умовах правового режиму воєнного стану.
{Пункт 1 в редакції Постанови КМ № 352 від 29.03.2024}
2. Термін “пункт незламності” у цьому Порядку означає приміщення будівлі (споруди) або спеціально зведений намет, або транспортний засіб, які передбачені для тимчасового перебування людей та в яких створено і підтримуються умови, мінімально необхідні для збереження життя і здоров'я населення у разі порушення сталої роботи систем життєзабезпечення.
Інші терміни у цьому Порядку вживаються у значенні, наведеному в Кодексі цивільного захисту України та Порядку подання та відображення відомостей щодо фактичного покриття електронною комунікаційною мережею, в тому числі за технологією xPON, засобами Єдиного державного вебпорталу електронних послуг, затвердженому постановою Кабінету Міністрів України від 10 грудня 2025 р. № 1631.
{Абзац другий пункту 2 в редакції Постанови КМ № 1736 від 24.12.2025}
3. Види пунктів незламності:
1) стаціонарний - розміщений у приміщенні будівлі (споруди);
2) мобільний - розгортається на базі намету або транспортного засобу.
4. Розгортання та функціонування пунктів незламності організовується міністерствами, центральними органами виконавчої влади та їх територіальними органами, обласними, Київською міською держадміністраціями (військовими адміністраціями) та органами місцевого самоврядування, суб'єктами господарювання державної та приватної форми власності (за згодою) з урахуванням наявного ресурсу відповідно до Примірної інструкції щодо діяльності пунктів незламності згідно з додатком 1 та Примірного переліку комплектації пунктів незламності згідно з додатком 2.
У разі довготривалого (понад 48 годин) припинення (порушення) роботи систем життєзабезпечення або їх окремих елементів у містах стаціонарні пункти незламності можуть функціонувати як опорні пункти незламності з можливістю тимчасового перебування людей, зокрема маломобільних категорій громадян, у цілодобовому режимі із забезпеченням додаткового облаштування у таких пунктах спальних місць.
{Пункт 4 доповнено абзацом згідно з Постановою КМ № 47 від 19.01.2026}
41. Доступ до Інтернету в пунктах незламності забезпечується шляхом підключення за технологією xPON через операторів електронних комунікацій із використанням статичної IP-адреси або через термінали супутникового зв'язку Starlink (іншого виду супутникового зв'язку).
{Порядок доповнено пунктом 41 згідно з Постановою КМ № 1736 від 24.12.2025}
5. Контроль та координація заходів з розгортання та функціонування пунктів незламності покладається на керівників міністерств, центральних органів виконавчої влади та їх територіальних органів, обласних, Київської міської держадміністрацій (військових адміністрацій) та органів місцевого самоврядування, суб'єктів господарювання державної та приватної форми власності.
6. Інформація щодо оснащення, можливостей та характеристик пункту незламності зазначається в паспорті пункту незламності згідно з додатком 3.
7. Стаціонарні пункти незламності розгортаються у приміщеннях об'єктів державної та комунальної власності, а також приватної власності - за ініціативою власника або орендаря такого приміщення.
8. Мобільні пункти незламності розгортаються у визначених міністерствами, центральними органами виконавчої влади та їх територіальними органами, обласними, Київською міською держадміністраціями (військовими адміністраціями) та органами місцевого самоврядування, суб'єктами господарювання державної та приватної форми власності (за згодою) місцях.
9. Розгортання та функціонування стаціонарних та мобільних пунктів незламності здійснюється за рахунок коштів державного, місцевих бюджетів, коштів суб'єктів господарювання державної форми власності, а також інших не заборонених законодавством джерел.
10. Кількість пунктів незламності визначається самостійно відповідними центральними і місцевими органами виконавчої влади та органами місцевого самоврядування відповідно до потреб населення територій територіальних громад та м. Києва.
Кількість пунктів незламності може визначатися з урахуванням пропозицій та рекомендацій Комісії з питань техногенно-екологічної безпеки та надзвичайних ситуацій відповідного рівня.
Кількість опорних пунктів незламності визначається та розраховується за умови можливості одночасного перебування населення:
{Пункт 10 доповнено новим абзацом згідно з Постановою КМ № 47 від 19.01.2026}
для міст з населенням від 30 до 100 тис. осіб - до 100 осіб;
{Пункт 10 доповнено новим абзацом згідно з Постановою КМ № 47 від 19.01.2026}
для міст з населенням від 100 до 500 тис. осіб - від 100 до 300 осіб;
{Пункт 10 доповнено новим абзацом згідно з Постановою КМ № 47 від 19.01.2026}
для міст з населенням від 500 тис. осіб - не менше ніж 300 осіб.
{Пункт 10 доповнено новим абзацом згідно з Постановою КМ № 47 від 19.01.2026}
У разі потреби кількість спальних місць в опорних пунктах незламності може бути збільшено.
{Пункт 10 доповнено новим абзацом згідно з Постановою КМ № 47 від 19.01.2026}
Міністерства, центральні органи виконавчої влади та їх територіальні органи, обласні, Київська міська держадміністрації (військові адміністрації) відповідно до компетенції сприяють у вирішенні питань щодо організації та функціонування пунктів незламності, які розгортаються органами місцевого самоврядування, суб'єктами господарювання державної та приватної форми власності (за згодою).
11. Інформація про пункти незламності (додаток 6) відображається в мобільному додатку Єдиного державного вебпорталу електронних послуг (Дія) та розміщуються на офіційних інформаційних ресурсах центральних та місцевих органів виконавчої влади, в тому числі на офіційному інформаційному порталі Кабінету Міністрів України (за посиланням http://nezlamnist.gov.ua), органів місцевого самоврядування, суб'єктів господарювання та інших інформаційних ресурсів державної та приватної форми власності (за згодою), а також на дошках оголошень за формою згідно з додатком 4. Пункт незламності повинен мати вивіску за формою згідно з додатком 5.
{Пункт 11 із змінами, внесеними згідно з Постановою КМ № 1095 від 13.10.2023}
111. Внесення, обробка, перегляд інформації про пункти незламності та про статичну IP-адресу (у разі забезпечення пункту незламності доступом до Інтернету шляхом підключення за технологією xPON) здійснюється уповноваженим працівником обласної, Київської міської держадміністрації (військової адміністрації) (далі - уповноважений працівник) засобами Єдиного державного вебпорталу електронних послуг (далі - Портал Дія) (шляхом підключення до робочих місць) (у разі наявності технічної можливості).
{Абзац перший пункту 111 із змінами, внесеними згідно з Постановою КМ № 1736 від 24.12.2025}
Внесення інформації про пункти незламності, розгортання та функціонування яких організовано органами місцевого самоврядування, суб'єктами господарювання державної та приватної форми власності (за згодою) в межах території відповідної області, м. Києва, та про статичну IP-адресу (у разі забезпечення пункту незламності доступом до Інтернету шляхом підключення за технологією xPON) здійснюється уповноваженим працівником на підставі отриманої від них інформації.
{Абзац другий пункту 111 із змінами, внесеними згідно з Постановою КМ № 1736 від 24.12.2025}
Уповноважений працівник засобами Порталу Дія (шляхом підключення до робочих місць) після проходження ідентифікації та автентифікації з використанням електронного підпису, що базується на кваліфікованому сертифікаті електронного підпису, вносить інформацію про пункти незламності в межах території відповідної області, м. Києва і у разі забезпечення пункту незламності доступом до Інтернету шляхом підключення за технологією xPON - про статичну IP-адресу та з метою забезпечення актуальності та повноти такої інформації здійснює її перегляд і вносить зміни до неї не рідше ніж один раз на тиждень.
{Абзац третій пункту 111 із змінами, внесеними згідно з Постановою КМ № 1736 від 24.12.2025}
{Порядок доповнено пунктом 111 згідно з Постановою КМ № 1095 від 13.10.2023}
112. Інформація про пункти незламності відображається у мобільному додатку Порталу Дія (Дія) для інформування громадянина України, іноземця, який на законних підставах перебуває на території України та документами якого, що посвідчують його особу, є посвідка на постійне проживання або посвідка на тимчасове проживання (оформлені виключно із застосуванням засобів Єдиного державного демографічного реєстру), яким в установленому законодавством порядку присвоєно реєстраційний номер облікової картки платника податків після проходження ними електронної ідентифікації та автентифікації (далі - особи).
Мобільний додаток Порталу Дія (Дія) повинен бути встановлений на електронному пристрої, критерії якого підтримують використання такого додатка, підключеного до Інтернету, з увімкненою функцією геопозиціонування (геолокації).
Засобами Порталу Дія у мобільному додатку Порталу Дія (Дія) на інтерактивній карті відображається за наявності інформація про пункти незламності з урахуванням відомостей про геопозиціонування (геолокацію) електронного пристрою особи на момент отримання такої інформації.
У разі відсутності можливості геопозиціонування (геолокації) електронним пристроєм особи пошук інформації про пункти незламності здійснюється за місцем розташування такого пункту.
У разі відсутності підключення електронного пристрою особи до Інтернету засобами Порталу Дія у мобільному додатку Порталу Дія (Дія) відображається інтерактивна карта пунктів незламності з інформацією про них без зображення пунктів. В такому випадку інформація про пункти незламності оновлюється в мобільному додатку Порталу Дія (Дія) під час наступного підключення електронного пристрою особи до Інтернету.
Інформація про пункти незламності, розташовані на територіях, включених до переліку територій, на яких ведуться (велися) бойові дії або тимчасово окупованих Російською Федерацією, затвердженого наказом Мінреінтеграції, може не відображатись у мобільному додатку Порталу Дія (Дія) за рішенням обласних, Київської міської держадміністрацій (військових адміністрацій).
{Порядок доповнено пунктом 112 згідно з Постановою КМ № 1095 від 13.10.2023}
113. Особа може у разі наявності технічної можливості подати відгуки і пропозиції щодо стану та функціонування пунктів незламності засобами Порталу Дія, зокрема з використанням мобільного додатка Порталу Дія (Дія), розгляд яких здійснюється уповноваженим працівником засобами Порталу Дія (шляхом підключення до робочих місць) з метою вжиття відповідних заходів протягом трьох робочих днів для усунення недоліків щодо стану та/або функціонування пунктів незламності.
Особа може здійснити оцінювання стану пунктів незламності засобами Порталу Дія у мобільному додатку Порталу Дія (Дія), на основі якого формується їх рейтинг, який відображається у мобільному додатку Порталу Дія (Дія) (у разі наявності технічної можливості).
{Порядок доповнено пунктом 113 згідно з Постановою КМ № 1095 від 13.10.2023}
12. Пункти незламності функціонують у цілодобовому режимі або за графіком, визначеним Комісією з питань техногенно-екологічної безпеки та надзвичайних ситуацій відповідного рівня, за винятком пунктів незламності, розгорнутих у приміщеннях суб'єктів господарювання приватної форми власності, графік роботи яких визначається власником або орендарем об'єкта.
13. Робота пунктів незламності відокремлюється від роботи пунктів по допомозі безпритульним.
14. Припинення роботи пунктів незламності здійснюється в разі забезпечення сталої роботи систем життєзабезпечення за рішенням суб'єкта, який організовував розгортання та забезпечує його функціонування, з інформуванням населення про завершення роботи такого пункту.
15. Після припинення або скасування правового режиму воєнного стану міністерства, інші центральні органи виконавчої влади та їх територіальні органи, обласні, Київська міська держадміністрації (військові адміністрації) та органи місцевого самоврядування, суб'єкти господарювання державної та приватної форми власності (за згодою) утримують пункти незламності в готовності до розгортання та використання у випадках, передбачених пунктом 1 цього Порядку.
{Порядок доповнено пунктом 15 згідно з Постановою КМ № 352 від 29.03.2024}
16. Міністерства, інші центральні органи виконавчої влади та їх територіальні органи, обласні, Київська міська держадміністрації (військові адміністрації) та органи місцевого самоврядування, якими організовано розгортання та функціонування стаціонарних і мобільних пунктів незламності після припинення або скасування правового режиму воєнного стану, згідно із законодавством забезпечують збереження комплектації пунктів незламності відповідно до примірного переліку, визначеного в додатку 2.
{Порядок доповнено пунктом 16 згідно з Постановою КМ № 352 від 29.03.2024}
Додаток 1
до Порядку
ПРИМІРНА ІНСТРУКЦІЯ
щодо діяльності пунктів незламності
1. Розгортання пунктів незламності здійснюється шляхом здійснення таких заходів:
визначення місця розгортання пункту незламності;
облаштування пункту незламності, підключення генератора, систем освітлення, технічних засобів доступу до Інтернету, опалювальних приладів, засобів для приготування гарячих напоїв та їжі, формування резерву питної води (термоси, термопоти);
інформування локальних операторів електронних комунікацій щодо необхідності підтримання роботи мережі широкосмугового доступу (технологія Wi-Fi) для відвідувачів;
облаштування зон особистої гігієни (туалети);
увімкнення вуличних світлових приладів для освітлення майданчика чи території перед пунктами незламності у темну пору доби;
розміщення інформаційних матеріалів про відкриття пунктів незламності, їх адресу, контакти та дані відповідальних осіб на сайтах відповідних суб'єктів, передбачених пунктом 4 Порядку організації та функціонування пунктів незламності, у соціальних мережах та месенджерах, засобах масової інформації, дошках оголошень, місцях скупчення людей (у магазинах, на зупинках тощо);
розміщення табличок-вказівників з напрямком руху до пунктів незламності;
перевірки пунктів незламності на працездатність.
2. Міністерствами, центральними органами виконавчої влади та їх територіальними органами, обласними, Київською міською держадміністраціями (військовими адміністраціями) та органами місцевого самоврядування, суб'єктами господарювання державної та приватної форми власності (за згодою) організовується цілодобове чергування за функціонуванням пункту незламності, в яке входить:
обслуговування устаткування (засобів автономної генерації електроенергії, автономного освітлення та опалення, доступу до Інтернету тощо) для забезпечення функціонування та безперервної роботи пункту незламності;
здійснення контролю за дотриманням правил пожежної безпеки та санітарно-гігієнічних норм у пункті незламності;
організація санітарної обробки приміщень, поповнення обсягів питної води та продуктів харчування;
збереження майна та обладнання;
ведення обліку відвідувачів пункту незламності шляхом заповнення журналу в довільній формі;
взаємодія з екстреними службами;
інформування відвідувачів щодо місць розміщення найближчих пунктів незламності, укриттів, а також закладів охорони здоров'я.
3. У пунктах незламності можуть облаштовуватися такі зони:
адміністративна для перебування чергового персоналу;
технічна для розміщення обладнання, запасів матеріально-технічних засобів, продуктів харчування, питної води тощо;
перебування відвідувачів та зарядки мобільних пристроїв;
розміщення маломобільних громадян та осіб із спеціальними потребами та роботи представників соціальних служб;
матері та дитини;
приготування та споживання їжі (за можливості).
4. Функціонування пунктів незламності здійснюється відповідно до вимог пожежної безпеки, санітарно-епідеміологічних норм та вимог безпечного користування енергогенеруючими приладами.
5. Пункти незламності забезпечуються запасами пально-мастильних матеріалів, інших матеріально-технічних засобів, питної води для забезпечення автономного функціонування не менше трьох діб.
6. За рішенням відповідних суб'єктів, передбачених пунктом 4 Порядку організації та функціонування пунктів незламності, до чергування (роботи) на пунктах незламності можуть залучатися медичні працівники, психологи, соціальні працівники, громадські організації та волонтери.
7. Охорона та забезпечення громадської безпеки в місцях функціонування пунктів незламності здійснюється силами Національної поліції, добровольчих формувань територіальних громад (у разі їх утворення), служб охорони тощо.
8. Паління, вживання алкогольних напоїв та наркотичних речовин, а також перебування осіб у стані алкогольного чи наркотичного сп'яніння в пунктах незламності забороняється.
Додаток 2
до Порядку
ПРИМІРНИЙ ПЕРЕЛІК
комплектації пунктів незламності
1. Засоби автономної генерації електроенергії:
1) генератори з комплектами кабелів відповідної потужності для функціонування пункту незламності;
2) мережеві подовжувачі у кількості, достатній для одночасної зарядки не менше 50 мобільних пристроїв;
3) запаси пально-мастильних матеріалів.
2. Засоби освітлення:
1) вуличні світлові прилади для освітлення майданчика чи території перед пунктом незламності;
2) комплекти освітлення приміщень пункту незламності у кількості, достатній для його належної роботи.
3. Засоби автономного опалення (твердопаливні котли (печі, булер'яни), теплові пушки, конвектори, обігрівачі тощо).
4. Технічні засоби доступу до Інтернету, які забезпечують доступ до Інтернету з урахуванням вимог пункту 41 Порядку організації та функціонування пунктів незламності.
{Пункт 4 в редакції Постанови КМ № 1736 від 24.12.2025}
5. Аптечки в кількості, достатній для надання домедичної допомоги.
6. Інформаційні та роздаткові матеріали:
1) інструкції для населення щодо порядку дій у разі повітряної тривоги та порушення роботи систем життєзабезпечення з урахуванням всіх можливих ризиків;
2) покажчики з адресами розміщення найближчих укриттів, мережевих магазинів, автозаправних станцій, банківських установ, закладів громадського харчування, які працюють на альтернативному живленні тощо.
7. Засоби зв'язку (стаціонарна або мобільна рація, фіксований зв'язок) для виклику екстрених служб.
8. Засоби пожежогасіння відповідно до вимог пожежної безпеки.
9. Засоби для санітарної обробки приміщень пункту незламності.
10. Інша матеріально-ресурсна база:
меблі (стільці, лавки, столи) у кількості, достатній для забезпечення проектної кількості відвідувачів, куточок матері та дитини (пеленальний стіл, дитячі іграшки, книжки, розмальовки, олівці тощо);
запаси питної та технічної води, засоби для приготування гарячих напоїв (принаймні три термоси на 10 літрів з функцією нагрівання води, чайники, термоси іншої ємності, термопоти тощо) відповідно до проектної кількості відвідувачів;
продукти харчування та комплекти одноразового посуду (за можливості з урахуванням взаємодії з волонтерськими організаціями) відповідно до проектної кількості відвідувачів пункту;
засоби особистої гігієни (серветки сухі/вологі, туалетний папір, засоби жіночої гігієни, підгузки, пелюшки та інше);
стаціонарні туалети (за наявності) або автономні біотуалети.
Додаток 3
до Порядку
ПРИМІРНИЙ
паспорт пункту незламності
QR-код (посилання на локацію)
Адреса
Телефон
Вид (стаціонарний, мобільний)
Площа
Проектна кількість відвідувачів
Запас питної води
Засоби автономної генерації електроенергії та їх потужність
Засоби автономного опалення та їх потужність
Обладнання для доступу до Інтернету
Кількість розеток для зарядки мобільних телефонів та іншого обладнання
Засоби зв'язку
Засоби пожежогасіння
Пункт охорони
Засоби надання домедичної допомоги
Кількість туалетів та їх вид (стаціонарний, мобільний)
Пункт незламності утворено
Відповідальна особа пункту незламності
Додаток 4
до Порядку
ПРИМІРНА ФОРМА
інформації про розташування найближчого пункту незламності
Додаток 5
до Порядку
ПРИМІРНА ФОРМА
вивіски пункту незламності
__________
* Вивіска формату А-1
Додаток 6
до Порядку
ІНФОРМАЦІЯ
про пункти незламності, що розташовані на території
{Порядок доповнено додатком 6 згідно з Постановою КМ № 1095 від 13.10.2023}
