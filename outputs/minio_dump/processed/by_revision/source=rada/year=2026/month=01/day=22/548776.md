---
source: "rada"
dokid: 548776
nreg: "1277-2025-п"
title: "Про реалізацію експериментального проекту щодо внесення до реєстру територіальної громади відомостей про періоди та місце проживання особи, яка має статус постраждалої внаслідок Чорнобильської катастрофи, в зоні безумовного (обов'язкового) відселення або в зоні гарантованого добровільного відселення станом на 26 квітня 1986 р. чи у період з 26 квітня 1986 р. до 1 січня 1993 року"
doc_date: 2025-10-08
revision_date: 2026-01-22
status: 5
types: [2, 25]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 8 жовтень 2025 р. № 1277
Київ
Про реалізацію експериментального проекту щодо внесення до реєстру територіальної громади відомостей про періоди та місце проживання особи, яка має статус постраждалої внаслідок Чорнобильської катастрофи, в зоні безумовного (обов'язкового) відселення або в зоні гарантованого добровільного відселення станом на 26 квітня 1986 р. чи у період з 26 квітня 1986 р. до 1 січня 1993 року
{Із змінами, внесеними згідно з Постановою КМ
№ 48 від 14.01.2026}
Кабінет Міністрів України постановляє:
1. Погодитися з пропозицією Міністерства соціальної політики, сім'ї та єдності стосовно реалізації протягом жовтня 2025 р. - березня 2026 р. експериментального проекту щодо внесення до реєстру територіальної громади відомостей про місце проживання особи, яка має статус постраждалої внаслідок Чорнобильської катастрофи, в зоні безумовного (обов'язкового) відселення або в зоні гарантованого добровільного відселення станом на 26 квітня 1986 р. чи у період з 26 квітня 1986 р. до 1 січня 1993 р. (далі - експериментальний проект).
{Пункт 1 із змінами, внесеними згідно з Постановою КМ № 48 від 14.01.2026 - застосовується з 31 грудня 2025 року}
2. Затвердити Порядок реалізації експериментального проекту щодо внесення до реєстру територіальної громади відомостей про місце проживання особи, яка має статус постраждалої внаслідок Чорнобильської катастрофи, в зоні безумовного (обов'язкового) відселення або в зоні гарантованого добровільного відселення станом на 26 квітня 1986 р. чи у період з 26 квітня 1986 р. до 1 січня 1993 р., що додається.
3. Установити, що:
1) координаторами експериментального проекту є Міністерство соціальної політики, сім'ї та єдності і Міністерство внутрішніх справ;
2) учасниками експериментального проекту є:
Волинська, Житомирська, Київська, Рівненська, Сумська, Черкаська, Чернівецька та Чернігівська обласні державні адміністрації (військові адміністрації);
Державна міграційна служба;
3) внесені до реєстру територіальної громади відомості про місце проживання особи в межах реалізації експериментального проекту передаються до відомчої інформаційної системи Державної міграційної служби.
{Підпункт 4 пункту 3 виключено на підставі Постанови КМ № 48 від 14.01.2026 - застосовується з 31 грудня 2025 року}
4. Міністерству соціальної політики, сім'ї та єдності разом з Міністерством внутрішніх справ протягом двох місяців після завершення реалізації експериментального проекту подати Кабінетові Міністрів України звіт про результати його реалізації та пропозиції щодо внесення відповідних змін за результатами його реалізації до законодавчих актів.
5. Обласним державним адміністраціям (військовим адміністраціям), які є учасниками експериментального проекту, розглянути питання щодо можливості утворення та забезпечення функціонування тимчасових комісій із встановлення відомостей про місце проживання в зоні безумовного (обов'язкового) відселення та в зоні гарантованого добровільного відселення відповідно до Порядку, затвердженого цією постановою.
6. Рекомендувати органам місцевого самоврядування, що здійснюють повноваження у населених пунктах Волинської, Житомирської, Київської, Рівненської, Сумської, Черкаської, Чернівецької та Чернігівської областей, віднесених до зони безумовного (обов'язкового) відселення або зони гарантованого добровільного відселення згідно з додатком 1 до постанови Кабінету Міністрів Української РСР від 23 липня 1991 р. № 106 “Про організацію виконання постанов Верховної Ради Української РСР про порядок введення в дію законів Української РСР “Про правовий режим території, що зазнала радіоактивного забруднення внаслідок Чорнобильської катастрофи” та “Про статус і соціальний захист громадян, які постраждали внаслідок Чорнобильської катастрофи”:
1) взяти участь у реалізації експериментального проекту;
2) інформувати Міністерство соціальної політики, сім'ї та єдності, відповідні обласні державні адміністрації (військові адміністрації) та Пенсійний фонд України про участь в експериментальному проекті.
Прем'єр-міністр України
Ю. СВИРИДЕНКО
Інд. 75
ЗАТВЕРДЖЕНО
постановою Кабінету Міністрів України
від 8 жовтня 2025 р. № 1277
ПОРЯДОК
реалізації експериментального проекту щодо внесення до реєстру територіальної громади відомостей про місце проживання особи, яка має статус постраждалої внаслідок Чорнобильської катастрофи, в зоні безумовного (обов'язкового) відселення або в зоні гарантованого добровільного відселення станом на 26 квітня 1986 р. чи у період з 26 квітня 1986 р. до 1 січня 1993 р.
1. Цей Порядок визначає механізм реалізації експериментального проекту щодо внесення до реєстру територіальної громади відомостей про місце проживання особи, яка має статус постраждалої внаслідок Чорнобильської катастрофи, в зоні безумовного (обов'язкового) відселення або в зоні гарантованого добровільного відселення станом на 26 квітня 1986 р. чи у період з 26 квітня 1986 р. до 1 січня 1993 р. (далі - експериментальний проект) органами реєстрації для отримання доплати до пенсії в розмірі, визначеному у 2026 році статтею 29 Закону України “Про Державний бюджет України на 2026 рік”, у разі, коли:
{Пункт 1 із змінами, внесеними згідно з Постановою КМ № 48 від 14.01.2026 - застосовується з 31 грудня 2025 року}
документи про реєстрацію місця проживання особи станом на 26 квітня 1986 р. чи у період з 26 квітня 1986 р. до 1 січня 1993 р. знищені (пропали) внаслідок бойових дій, терористичних актів, диверсій, спричинених збройною агресією Російської Федерації проти України, що підтверджується відомостями з Державного реєстру майна, пошкодженого та знищеного внаслідок бойових дій, терористичних актів, диверсій, спричинених збройною агресією Російської Федерації проти України, або внаслідок дії непереборної сили, що підтверджується відповідними документами;
адресу житла, в якому особа проживає, визначено станом на 26 квітня 1986 р. чи у період з 26 квітня 1986 р. до 1 січня 1993 р.;
житло, в якому проживала особа станом на 26 квітня 1986 р. чи у період з 26 квітня 1986 р. до 1 січня 1993 р., виведено з експлуатації, що підтверджується актом обстеження, виданим органом місцевого самоврядування;
перша реєстрація місця проживання особи, яка у період з 26 квітня 1986 р. до 1 січня 1993 р. не досягла 18-річного віку та у цей період постійно проживала разом із батьками (законними представниками) на територіях України, які зазнали радіоактивного забруднення, збігається з місцем реєстрації батьків (законних представників);
змінилося місце проживання особи в межах однієї чи до іншої зони безумовного (обов'язкового) відселення або зони гарантованого добровільного відселення.
2. У цьому Порядку терміни вживаються у значенні, наведеному в Законах України “Про адміністративні послуги”, “Про надання публічних (електронних публічних) послуг щодо декларування та реєстрації місця проживання в Україні”, “Про Єдиний державний демографічний реєстр та документи, що підтверджують громадянство України, посвідчують особу чи її спеціальний статус”, “Про запобігання корупції”.
3. Метою експериментального проекту є створення умов для внесення відповідним органом реєстрації на безоплатній основі до реєстру територіальної громади відомостей про місце проживання в зоні безумовного (обов'язкового) відселення та в зоні гарантованого добровільного відселення у випадках, передбачених пунктом 1 цього Порядку.
4. Для реалізації експериментального проекту та встановлення (підтвердження/визначення) періоду (часу) проживання осіб станом на 26 квітня 1986 р. чи у період з 26 квітня 1986 р. до 1 січня 1993 р. в населених пунктах Волинської, Житомирської, Київської, Рівненської, Сумської, Черкаської, Чернівецької та Чернігівської областей, віднесених до зони безумовного (обов'язкового) відселення або зони гарантованого добровільного відселення згідно з додатком 1 до постанови Кабінету Міністрів Української РСР від 23 липня 1991 р. № 106 “Про організацію виконання постанов Верховної Ради Української РСР про порядок введення в дію законів Української РСР “Про правовий режим території, що зазнала радіоактивного забруднення внаслідок Чорнобильської катастрофи” та “Про статус і соціальний захист громадян, які постраждали внаслідок Чорнобильської катастрофи” (далі - населені пункти Волинської, Житомирської, Київської, Рівненської, Сумської, Черкаської, Чернівецької та Чернігівської областей), утворюються тимчасові комісії із встановлення відомостей про місце проживання в зоні безумовного (обов'язкового) відселення та в зоні гарантованого добровільного відселення (далі - тимчасова комісія) у складі не менш як дев'ять осіб.
Волинська, Житомирська, Київська, Рівненська, Сумська, Черкаська, Чернівецька та Чернігівська обласні держадміністрації (військові адміністрації) протягом трьох робочих днів після видання розпорядження про утворення тимчасової комісії повідомляють про це Мінсоцполітики та Пенсійному фонду України.
До складу тимчасової комісії включаються представники відповідних обласних держадміністрацій (військових адміністрацій), територіальних органів ДМС, органів місцевого самоврядування Волинської, Житомирської, Київської, Рівненської, Сумської, Черкаської, Чернівецької та Чернігівської областей.
Персональний склад тимчасових комісій затверджується розпорядженнями Волинської, Житомирської, Київської, Рівненської, Сумської, Черкаської, Чернівецької та Чернігівської обласних держадміністрацій (військових адміністрацій).
Перелік кандидатів до складу тимчасової комісії формується на підставі письмових та/або електронних пропозицій керівника органу, визначеного абзацом третім цього пункту, щодо кожного кандидата. Електронні пропозиції подаються з накладенням кваліфікованого електронного підпису.
Кандидатом до складу тимчасової комісії може бути особа, яка відповідає таким вимогам:
має громадянство України;
має вищу освіту;
має стаж роботи не менш як один рік;
не має непогашеної судимості та конфлікту інтересів.
З метою недопущення зловживань у діяльності тимчасових комісій її члени зобов'язані утримуватися від участі у прийнятті рішень у разі виникнення реального чи потенційного конфлікту інтересів. У разі наявності такого конфлікту член тимчасової комісії зобов'язаний невідкладно повідомити про це голові тимчасової комісії письмово. Рішення, прийняті з порушенням зазначених вимог, вважаються такими, що прийняті з порушенням процедури та підлягають перегляду.
Для забезпечення прозорості діяльності тимчасової комісії порядок денний, протоколи її засідань та рішення тимчасової комісії оприлюднюються на офіційному веб-сайті Волинської, Житомирської, Київської, Рівненської, Сумської, Черкаської, Чернівецької та Чернігівської обласних держадміністрацій (військових адміністрацій) з дотриманням вимог Закону України “Про захист персональних даних”.
5. Приймання відповідних заяв громадян разом з документами, зазначеними в абзаці п'ятому цього пункту (далі - документи), здійснюється органами місцевого самоврядування з дотриманням вимог Закону України “Про захист персональних даних”.
Заяви складаються в довільній формі із зазначенням прізвища, власного імені, по батькові (за наявності), реєстраційного номера облікової картки платника податків або номера (та за наявності - серії) паспорта громадянина України (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідному контролюючому органу і мають відмітку в паспорті громадянина України) разом з необхідними документами (їх копіями). Органи місцевого самоврядування передають отримані заяви та документи (їх копії) в електронній та паперовій формі до відповідних обласних держадміністрацій (військових адміністрацій) згідно з Регламентом організації взаємодії органів виконавчої влади в електронній формі, затвердженим постановою Кабінету Міністрів України від 17 січня 2018 р. № 55 “Деякі питання документування управлінської діяльності” (Офіційний вісник України, 2018 р., № 23, ст. 770; 2025 р., № 37, ст. 2468).
Обласні держадміністрації (військові адміністрації) ведуть електронний список поданих заяв, у якому зазначається: номер заяви; прізвище, власне ім'я та по батькові (за наявності) заявника, контактна інформація, опис поданих документів, дата надходження, статус перевірки (у разі потреби), прізвище, власне ім'я та по батькові (за наявності) відповідальної особи та її номер телефону.
Тимчасова комісія розглядає подані документи в порядку їх надходження і приймає рішення на черговому засіданні.
Тимчасова комісія під час встановлення (підтвердження/визначення) періоду (часу) проживання особи станом на 26 квітня 1986 р. чи у період з 26 квітня 1986 р. до 1 січня 1993 р. в зоні безумовного (обов'язкового) відселення або в зоні гарантованого добровільного відселення у населених пунктах Волинської, Житомирської, Київської, Рівненської, Сумської, Черкаської, Чернівецької та Чернігівської областей зобов'язана враховувати в сукупності всі наявні в особи підтвердні документи (особову справу особи з документами, на підставі яких особі встановлено статус особи, яка постраждала внаслідок Чорнобильської катастрофи (за наявності); довідку про період проживання (прописки, реєстрації) станом на 26 квітня 1986 р. чи у період з 26 квітня 1986 р. до 1 січня 1993 р. (за наявності); копії погосподарських та будинкових книг (за наявності); для осіб, які у період з 26 квітня 1986 р. до 1 січня 1993 р. не досягли 18-річного віку і перша реєстрація місця проживання яких збігається з місцем реєстрації батьків (законних представників), - засвідчену належним чином картку реєстрації особи та адресну картку (за наявності); трудову книжку із записами про провадження трудової діяльності (за наявності) разом з документами про проживання на території населених пунктів Волинської, Житомирської, Київської, Рівненської, Сумської, Черкаської, Чернівецької та Чернігівської областей; архівні довідки про період роботи, підтверджені первинними документами (копіями наказів про прийняття на роботу та звільнення, довідки про рівень заробітної плати за місяцями та роками, копією особової картки працівника форми Т-2) (за наявності); документ, що підтверджує право власності на нерухоме майно (за наявності); засвідчені належним чином копії особової справи із закладу дошкільної освіти (за наявності), інших закладів освіти (за наявності); засвідчені належним чином копії документів про отримання освіти (за наявності), медичних документів (за наявності).
Під час розгляду документів, визначених абзацом п'ятим цього пункту, члени тимчасової комісії з'ясовують: чи є документ чинним, виданим уповноваженим органом у межах його повноважень, чи відповідає встановленим вимогам (наявний підпис посадової особи, печатка, реквізити, зокрема номер і дата); чи відповідає зміст документа суті питання, яке розглядається (чіткість, логічність, повнота відомостей); чи надано оригінал або належним чином засвідчена копія документа, чи видано документ у той час, коли подія, на яку він посилається, могла бути офіційно зафіксована; чи відповідає документ стандартам, чи немає виправлень, незрозумілих підписів, невідповідностей тощо; де і ким видано документ, чи існує такий орган або архів на сьогодні, чи є правонаступник.
Тимчасова комісія має право отримувати в установленому порядку від центральних і місцевих органів виконавчої влади, підприємств, установ та організацій інформацію, необхідну для визначення (підтвердження) періоду (часу) проживання особи станом на 26 квітня 1986 р. чи у період з 26 квітня 1986 р. до 1 січня 1993 р. в населених пунктах Волинської, Житомирської, Київської, Рівненської, Сумської, Черкаської, Чернівецької та Чернігівської областей. У разі потреби тимчасова комісія відкладає розгляд заяви на строк до отримання відповіді від підприємств, установ та організацій, до яких звернулася за отриманням додаткової інформації, але не більш як на 20 робочих днів з дати надсилання такого запиту.
Строк прийняття тимчасовою комісією рішення за результатами розгляду заяви не може перевищувати 45 календарних днів з дати реєстрації заяви.
6. Організаційною формою роботи тимчасової комісії є засідання, які проводяться за потреби, але не рідше ніж два рази на місяць.
Засідання тимчасової комісії веде її голова, у разі його відсутності - заступник голови тимчасової комісії.
Засідання тимчасової комісії є правоможними, якщо на них присутні не менш як дві третини її складу.
Рішення тимчасової комісії приймаються більшістю голосів її членів, присутніх на засіданні. У разі рівного розподілу голосів остаточне рішення приймає головуючий на засіданні тимчасової комісії.
7. Рішення тимчасової комісії щодо встановлення (підтвердження/ визначення) періоду (часу) проживання особи станом на 26 квітня 1986 р. чи у період з 26 квітня 1986 р. до 1 січня 1993 р. в зоні безумовного (обов'язкового) відселення або в зоні гарантованого добровільного відселення на території населених пунктів Волинської, Житомирської, Київської, Рівненської, Сумської, Черкаської, Чернівецької та Чернігівської областей є підставою для внесення органами реєстрації відомостей до реєстру територіальної громади з подальшим внесенням такої інформації до відомчої інформаційної системи ДМС у визначеному законодавством порядку.
8. Прийняті тимчасовою комісією рішення фіксуються у протоколі засідання, який підписують головуючий, секретар та члени тимчасової комісії протягом п'яти робочих днів з дати проведення засідання.
9. Рішення тимчасової комісії оформляється секретарем тимчасової комісії як витяг з протоколу засідання, в якому зазначаються всі адресні дані, що встановлені тимчасовою комісією, який підписується головою та секретарем тимчасової комісії, засвідчується та разом з копіями документів, на підставі яких тимчасовою комісією було прийнято рішення, надсилається протягом десяти робочих днів з дати проведення засідання органу реєстрації для внесення відомостей про встановлені періоди та місце проживання до реєстру територіальної громади.
Документи, подані на розгляд тимчасової комісії, зберігаються у паперовій та/або електронній формі протягом п'яти років з дати прийняття рішення у відповідній справі, якщо інше не встановлено законодавством.
Подані в електронній формі заяви та всі електронні копії електронних документів зберігаються в захищеному електронному архіві.
Після завершення строку зберігання документи можуть бути знищені або передані до архівної установи відповідно до законодавства.
10. Тимчасова комісія відмовляє у розгляді заяви у разі, коли:
1) особа не подала або подала не в повному обсязі необхідні документи (за умови, що заявнику було надано можливість надати документи, але заявник їх не надав в установлений строк);
2) у поданих особою документах містяться недостовірні відомості (за умови, що заявнику було надано можливість усунути недоліки, але заявник їх не усунув в установлений строк) або подані документи є недійсними;
3) звернулася особа, не уповноважена на подання документів.
11. Орган реєстрації зобов'язаний розглянути витяг з протоколу засідання тимчасової комісії протягом п'яти робочих днів з дати його отримання та внести зміни до реєстру територіальної громади, про що повідомляє тимчасовій комісії один раз на місяць.
Орган реєстрації після отримання витягу з протоколу засідання тимчасової комісії та внесення відповідних змін до реєстру територіальної громади зобов'язаний невідкладно повідомити особі, щодо якої тимчасовою комісією прийнято рішення, про результати опрацювання її звернення у будь-який доступний спосіб (поштовим відправленням, в електронній формі чи особисто під час звернення).
12. Рішення тимчасової комісії, дії чи бездіяльність можуть бути оскаржені відповідно до Закону України “Про адміністративну процедуру” або в судовому порядку.
