---
source: "rada"
dokid: 551591
nreg: "63-2026-п"
title: "Про затвердження Порядку використання коштів державного бюджету, передбачених для реалізації інвестиційного проекту “Підготовка стійких проектів для сприяння відновленню України”"
doc_date: 2026-01-22
revision_date: 2026-01-22
status: 5
types: [2, 25, 99, 175, 154]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 22 січня 2026 р. № 63
Київ
Про затвердження Порядку використання коштів державного бюджету, передбачених для реалізації інвестиційного проекту “Підготовка стійких проектів для сприяння відновленню України”
Відповідно до частини сьомої статті 20 Бюджетного кодексу України Кабінет Міністрів України постановляє:
Затвердити Порядок використання коштів державного бюджету, передбачених для реалізації інвестиційного проекту “Підготовка стійких проектів для сприяння відновленню України”, що додається.
Прем'єр-міністр України
Ю. СВИРИДЕНКО
Інд. 67
ЗАТВЕРДЖЕНО
постановою Кабінету Міністрів України
від 22 січня 2026 р. № 63
ПОРЯДОК
використання коштів державного бюджету, передбачених для реалізації інвестиційного проекту “Підготовка стійких проектів для сприяння відновленню України”
1. Цей Порядок визначає механізм використання коштів, передбачених у спеціальному фонді державного бюджету за бюджетною програмою “Підготовка стійких проектів для сприяння відновленню України” для реалізації інвестиційного проекту “Підготовка стійких проектів для сприяння відновленню України”, що надходять відповідно до Угоди про надання гранту Цільового фонду багатьох донорів з підтримки, відновлення, відбудови та реформування України (Проект “Підготовка стійких проектів для сприяння відновленню України”) між Україною і Міжнародним банком реконструкції та розвитку та Міжнародною асоціацією розвитку (що діють як адміністратор Цільового фонду багатьох донорів з підтримки, відновлення, відбудови та реформування України), вчиненої 10 липня 2025 р. (далі - бюджетні кошти).
2. Цілями використання бюджетних коштів є фінансування заходів з підготовки до реалізації публічних інвестиційних проектів та розбудови інституційної спроможності Кабінету Міністрів України з підготовки публічних інвестиційних проектів.
3. Головним розпорядником бюджетних коштів та відповідальним виконавцем бюджетної програми, що передбачена пунктом 1 цього Порядку, є Мінекономіки.
Державна організація “Агенція з питань підтримки державно-приватного партнерства” (далі - Агенція) є бенефіціаром інвестиційного проекту “Підготовка стійких проектів для сприяння відновленню України” (далі - проект) та отримувачем коштів гранту, що находять відповідно до Угоди про надання гранту Цільового фонду багатьох донорів з підтримки, відновлення, відбудови та реформування України (Проект “Підготовка стійких проектів для сприяння відновленню України”) між Україною і Міжнародним банком реконструкції та розвитку та Міжнародною асоціацією розвитку (що діють як адміністратор Цільового фонду багатьох донорів з підтримки, відновлення, відбудови та реформування України), вчиненої 10 липня 2025 р. (далі - Угода про надання гранту).
4. Бюджетні кошти спрямовуються на закупівлю товарів, робіт та послуг, необхідних для реалізації проекту (з урахуванням податку на додану вартість), з дотриманням умов Угоди про надання гранту за такими напрямами:
1) здійснення заходів щодо зміцнення інституційної та технічної спроможності органів державної влади, органів місцевого самоврядування, юридичних осіб незалежно від організаційно-правової форми, державна частка (частка територіальної громади) у статутному капіталі яких перевищує 50 відсотків чи становить величину, яка забезпечує державі (територіальній громаді) право вирішального впливу на її господарську діяльність, відповідальних за підготовку публічних інвестиційних проектів, у сфері підготовки публічних інвестиційних проектів та розроблення інфраструктурних проектів (проведення тренінгів, організація освітніх поїздок, надання експертних консультацій, підготовка документів щодо формування політики та методичних рекомендацій);
2) здійснення заходів з підготовки до реалізації публічних інвестиційних проектів, спрямованих на відбудову та відновлення України (закупівля консультаційних послуг з підготовки інвестиційних техніко-економічних обґрунтувань, проведення проектних досліджень, розроблення проектної документації, технічних завдань, підготовка тендерної документації тощо);
3) забезпечення управління проектом, проведення моніторингу та оцінки (операційні та адміністративні витрати Агенції, пов'язані з реалізацією проекту, крім витрат на утримання адміністративно-управлінського персоналу Агенції, проведення щорічного аудиту проекту), а також технічна підтримки Агенції у реалізації проекту.
Перелік заходів, що здійснюються Агенцією за рахунок бюджетних коштів, та обсяг видатків на їх здійснення погоджуються з Мінекономіки.
Бюджетні кошти не можуть бути спрямовані на погашення штрафних санкцій та/або пені, що нараховуються за порушення умов договорів, які укладатиме Агенція, а також на цілі, визначені в доповненні 3 до Угоди про надання гранту.
5. Використання бюджетних коштів здійснюється відповідно до Угоди про надання гранту та Угоди про безповоротну передачу та використання коштів гранту, наданих Україні Міжнародним банком реконструкції та розвитку і Міжнародною асоціацією розвитку (Угода про надання гранту (Проект “Підготовка стійких проектів для сприяння відновленню України”) (далі - Угода про безповоротну передачу коштів), укладеної між Мінфіном, Мінекономіки та Агенцією, операційного посібника проекту, погодженого із Світовим банком, договорів, укладених у рамках реалізації проекту.
6. Оплата заходів, визначених у пункті 4 цього Порядку, здійснюється шляхом перерахування коштів гранту з рахунка Міжнародного банку реконструкції та розвитку за заявками на їх переказ, оформленими згідно з положеннями Угоди про надання гранту та Угоди про безповоротну передачу коштів, безпосередньо постачальникам товарів (виконавцям робіт або надавачам послуг) за договорами, укладеними Агенцією в рамках реалізації проекту, на виконання грошових зобов'язань Агенції за такими договорами та/або із поточного рахунка, відкритого Агенцією в АТ “Укрексімбанк” для цілей проекту, відповідно до Угоди про надання гранту та Угоди про безповоротну передачу коштів.
7. Кошти гранту на день їх перерахування з рахунка Міжнародного банку реконструкції та розвитку, що підтверджується у системі Client Connection, вважаються переданими Агенції коштами гранту.
8. Мінекономіки з метою відображення в обліку та звітності про виконання бюджету операцій у частині доходів і видатків державного бюджету за відповідними кодами бюджетної класифікації подає протягом трьох робочих днів місяця, що настає за звітним періодом, Казначейству зведене розпорядження за формою згідно з додатком 1.
Агенція з метою відображення в бухгалтерському обліку та звітності про виконання державного бюджету операцій з надходження та використання бюджетних коштів за відповідними кодами бюджетної класифікації подає до органу Казначейства за місцем обслуговування протягом трьох робочих днів місяця, що настає за звітним періодом, довідку про операції в іноземній валюті та/або довідку про операції в національній валюті.
Агенція подає Мінекономіки інформацію про фактичний стан використання бюджетних коштів за формою згідно з додатком 2 протягом двох робочих днів з дати здійснення оплати за рахунок бюджетних коштів.
9. Казначейство на підставі зведеного розпорядження, поданого Мінекономіки, забезпечує відображення в бухгалтерському обліку та звітності про виконання державного бюджету операції за доходами і видатками державного бюджету за відповідними кодами бюджетної класифікації.
Орган Казначейства за місцем обслуговування Агенції на підставі довідки про операції в іноземній валюті та/або довідки про операції в національній валюті забезпечує відображення в бухгалтерському обліку та звітності про виконання державного бюджету операцій з надходження та використання бюджетних коштів Агенцією за відповідними кодами бюджетної класифікації в національній або іноземній валюті.
10. Агенція забезпечує відображення в первинному та бухгалтерському обліку інформації про отримані (створені) оборотні і необоротні активи, а також відкриття та закриття рахунків, проведення операцій, пов'язаних із використанням бюджетних коштів, зберігання фінансових та інших документів, пов'язаних з реалізацією проекту, доступ аудиторів з метою проведення аудиту в рамках реалізації проекту в установленому законодавством порядку.
11. Агенція подає щокварталу до 15 числа наступного місяця Мінекономіки та Мінфіну звіт про виконання плану заходів щодо реалізації проекту за формою згідно з додатком 3.
12. Складення та подання фінансової і бюджетної звітності про використання бюджетних коштів, а також контроль за їх цільовим та ефективним витрачанням здійснюються в установленому законодавством порядку.
Додаток 1
до Порядку
ЗВЕДЕНЕ РОЗПОРЯДЖЕННЯ
Додаток 2
до Порядку
ІНФОРМАЦІЯ
про фактичний стан використання бюджетних коштів, залучених державою до спеціального фонду державного бюджету від Міжнародного банку реконструкції та розвитку відповідно до Угоди про надання гранту Цільового фонду багатьох донорів з підтримки, відновлення, відбудови та реформування України (Проект “Підготовка стійких проектів для сприяння відновленню України”) між Україною і Міжнародним банком реконструкції та розвитку та Міжнародною асоціацією розвитку (що діють як адміністратор Цільового фонду багатьох донорів з підтримки, відновлення, відбудови та реформування України)
Додаток 3
до Порядку
ЗВІТ
про виконання плану заходів щодо реалізації інвестиційного проекту “Підготовка стійких проектів для сприяння відновленню України”
