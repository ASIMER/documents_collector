---
source: "rada"
dokid: 551663
nreg: "81/2026"
title: "Про щорічні гранти Президента України молодим вченим та докторам наук"
doc_date: 2026-01-26
revision_date: 2026-01-26
status: 5
types: [3, 11]
org: 4
---
Указ
Президента України
Про щорічні гранти Президента України молодим вченим та докторам наук
1. Затвердити такі, що додаються:
1) Положення про порядок надання щорічних грантів Президента України для підтримки наукових досліджень і розробок молодих вчених;
2) Положення про щорічні гранти Президента України докторам наук для проведення наукових досліджень і розробок.
2. Внести зміни до таких Указів Президента України:
1) статтю 1 Указу Президента України від 9 квітня 2002 року № 315/2002 "Про додаткові заходи щодо підтримки молодих вчених" (із наступними змінами) викласти в такій редакції:
"1. Заснувати щорічні гранти Президента України для підтримки наукових досліджень і розробок молодих вчених:
докторів наук (до 40 років включно) - 7 грантів по 500 тис. гривень кожний;
докторантів (до 35 років включно) - 20 грантів по 400 тис. гривень кожний;
докторів філософії / кандидатів наук (до 35 років включно) - 50 грантів по 300 тис. гривень кожний.
Кабінету Міністрів України передбачати у проєктах Державного бюджету України видатки на виплату зазначених грантів.";
2) в абзаці першому статті 4 Указу Президента України від 16 травня 2008 року № 444/2008 "Про додаткові заходи щодо забезпечення розвитку наукової сфери" (із наступними змінами) цифри "150" замінити цифрами "700".
3. Визнати такими, що втратили чинність:
Указ Президента України від 24 грудня 2002 року № 1210/2002 "Про Положення про порядок надання грантів Президента України для підтримки наукових досліджень і розробок молодих вчених";
Указ Президента України від 17 червня 2009 року № 446/2009 "Про Положення про щорічні гранти Президента України докторам наук для проведення наукових досліджень і розробок";
пункти 2 і 4 статті 1 Указу Президента України від 14 травня 2024 року № 324/2024 "Про внесення змін до деяких указів Президента України щодо щорічних грантів Президента України молодим вченим та докторам наук".
4. Кабінету Міністрів України:
1) здійснити заходи, що випливають з цього Указу;
2) забезпечити укладення із грантоотримувачами та юридичними особами (підприємствами, установами, організаціями, закладами вищої освіти), що зобов'язалися забезпечити проведення наукових досліджень і розробок, передбачених науковими проєктами, договорів про надання грантової підтримки в розмірі гранту, встановленому для молодих вчених та докторів наук для проведення наукових досліджень і розробок на момент укладання відповідного договору.
5. Цей Указ набирає чинності з дня його опублікування.
Президент України
В. ЗЕЛЕНСЬКИЙ
м. Київ
26 січня 2026 року
№ 81/2026
ЗАТВЕРДЖЕНО
Указом Президента України
від 26 січня 2026 року № 81/2026
ПОЛОЖЕННЯ
про порядок надання щорічних грантів Президента України для підтримки наукових досліджень і розробок молодих вчених
1. Це Положення визначає порядок надання щорічних грантів Президента України для підтримки актуальних, значущих наукових досліджень і розробок молодих вчених (далі - гранти).
2. Гранти можуть бути надані молодим вченим віком (на момент подання заявки):
доктори наук (до 40 років включно) - 7 грантів;
докторанти (до 35 років включно) - 20 грантів;
доктори філософії / кандидати наук (до 35 років включно) - 50 грантів.
Гранти надаються молодим вченим - громадянам України, які провадять наукову діяльність на території України на постійній основі.
3. Гранти можуть бути надані як на проведення запланованих наукових досліджень і розробок, так і тих, що вже проводяться.
Гранти надаються за результатами конкурсного відбору проєктів з виконання наукових досліджень і розробок із урахуванням відповідності їх тематики потребам національної економіки, суспільства та національної безпеки і оборони, зокрема шляхом отримання нових наукових результатів, що відповідають світовому рівню, створення нових технологій, сприяння інноваціям у реальному секторі економіки та оборонному секторі.
4. Для одержання гранту особа, що претендує на грант, подає до 1 березня року, що передує року надання грантів, до Національного фонду досліджень України (далі - Фонд) у паперовій та/або електронній формі заявку на одержання грантової підтримки за формою, встановленою Фондом (далі - заявка), і документи, що подаються разом із заявкою відповідно до умов конкурсу, зокрема гарантійний лист юридичної особи (підприємства, установи, організації, закладу вищої освіти), що зобов'язується забезпечити проведення наукового дослідження і розробки, передбачених науковим проєктом.
Фонд проводить в установленому порядку перевірку заявки та документів, поданих із нею.
5. Пропозиції щодо надання грантів формуються Фондом за результатами щорічного конкурсу проєктів молодих вчених з виконання наукових досліджень і розробок (далі - конкурс наукових проєктів) у вигляді рейтингового списку проєктів, у якому зазначаються імена (прізвище, власне ім'я, по батькові (за наявності) та рік народження молодих вчених - керівників проєктів, їх науковий ступінь, вчене звання (за наявності) і місце роботи (навчання) на момент подання заявки, а також результати чисельного оцінювання кожного проєкту.
Конкурс наукових проєктів включає проведення в установленому порядку незалежної та об'єктивної наукової і науково-технічної експертизи таких проєктів із залученням українських та/або іноземних вчених за їх згодою.
Умови проведення конкурсу наукових проєктів, критерії оцінювання поданих проєктів, переліки документів, що подаються для участі в конкурсі, та форми звітної документації визначаються Фондом відповідно до Порядку конкурсного відбору та фінансування проєктів.
6. Міністерство освіти і науки України (далі - Міністерство) на підставі пропозицій щодо надання грантів у відповідному році, схвалених і надісланих Фондом Міністерству до 1 серпня року, що передує року надання грантів, подає на розгляд Кабінету Міністрів України проєкт акта Президента України про призначення грантів до 1 жовтня року, що передує року надання грантів.
Призначення грантів молодим вченим здійснює Президент України за поданням Кабінету Міністрів України.
7. Інформація про призначення грантів оприлюднюється через медіа.
8. Після призначення гранту між Фондом, грантоотримувачем та юридичною особою (підприємством, установою, організацією, закладом вищої освіти), що зобов'язалася забезпечити проведення наукового дослідження і розробки, передбачених науковим проєктом, укладається відповідний договір за формою, встановленою Фондом.
Якщо після призначення гранту грантоотримувач та/або юридична особа (підприємство, установа, організація, заклад вищої освіти), що зобов'язалася забезпечити проведення наукового дослідження і розробки, передбачених науковим проєктом, відмовляється укласти відповідний договір, грант не надається.
Зміна грантоотримувачем місця роботи (навчання), зазначеного в заявці, не перешкоджає укладенню договору між Фондом, грантоотримувачем та юридичною особою (підприємством, установою, організацією, закладом вищої освіти), що зобов'язалася забезпечити проведення наукового дослідження і розробки, передбачених науковим проєктом.
Надані грантоотримувачу кошти перераховуються поетапно частинами, визначеними в договорі, на рахунок юридичної особи (підприємства, установи, організації, закладу вищої освіти), що забезпечує проведення наукового дослідження і розробки.
9. Грантоотримувач та юридична особа (підприємство, установа, організація, заклад вищої освіти), що забезпечує проведення наукового дослідження і розробки, у строки, визначені договором, подають до Фонду звітну документацію, у тому числі звіт про використання коштів, отриманих як грант, за формами, встановленими Фондом.
Фонд забезпечує в установленому порядку контроль за виконанням договору.
У разі виявлення Фондом порушень істотних умов договору грантоотримувач та юридична особа (підприємство, установа, організація, заклад вищої освіти), що відповідно до умов договору забезпечує проведення наукового дослідження і розробки, повертають Фонду кошти в повному обсязі.
Фонд щороку інформує Офіс Президента України, Кабінет Міністрів України та Міністерство освіти і науки України про результати проведення наукових досліджень і розробок, для яких було надано грант.
10. Оподаткування коштів, одержаних у вигляді гранту, здійснюється у визначеному законодавством порядку.
Керівник Офісу Президента України
генерал-лейтенант
К. БУДАНОВ
ЗАТВЕРДЖЕНО
Указом Президента України
від 26 січня 2026 року № 81/2026
ПОЛОЖЕННЯ
про щорічні гранти Президента України докторам наук для проведення наукових досліджень і розробок
1. Це Положення визначає порядок надання щорічних грантів Президента України докторам наук для проведення наукових досліджень і розробок (далі - гранти).
2. Гранти можуть бути надані докторам наук віком (на момент подання заявки) до 45 років включно (далі - грантоотримувачі).
Гранти надаються докторам наук - громадянам України, які провадять наукову діяльність на території України на постійній основі.
3. Гранти можуть бути надані як на проведення запланованих наукових досліджень і розробок, так і тих, що вже проводяться.
Гранти надаються за результатами конкурсного відбору проєктів з виконання наукових досліджень і розробок із урахуванням відповідності їх тематики потребам національної економіки, суспільства та національної безпеки і оборони, зокрема шляхом отримання нових наукових результатів, що відповідають світовому рівню, створення нових технологій, сприяння інноваціям у реальному секторі економіки та оборонному секторі.
4. Доктору наук віком до 40 років включно може бути надано протягом одного року лише один щорічний грант для проведення наукових досліджень і розробок, що передбачений Указом Президента України від 9 квітня 2002 року № 315/2002 "Про додаткові заходи щодо підтримки молодих вчених" або Указом Президента України від 16 травня 2008 року № 444/2008 "Про додаткові заходи щодо забезпечення розвитку наукової сфери", за його вибором.
5. Пропозиції щодо надання грантів формуються Національним фондом досліджень України (далі - Фонд) за результатами щорічного конкурсу проєктів з виконання наукових досліджень і розробок (далі - конкурс наукових проєктів) у вигляді рейтингового списку проєктів, у якому зазначаються імена (прізвище, власне ім'я, по батькові (за наявності) та рік народження вчених - керівників проєктів, їх науковий ступінь і місце роботи (на момент подання заявки), а також результати чисельного оцінювання кожного проєкту.
Конкурс наукових проєктів включає проведення в установленому порядку незалежної та об'єктивної наукової і науково-технічної експертизи таких проєктів із залученням українських та/або іноземних вчених за їх згодою.
Умови проведення конкурсу наукових проєктів, критерії оцінювання поданих проєктів, переліки документів, що подаються для участі в конкурсі, та форми звітної документації визначаються Фондом відповідно до Порядку конкурсного відбору та фінансування проєктів.
6. Для участі в конкурсі наукових проєктів особа, що претендує на грант, подає до 20 лютого року, що передує року надання грантів, до Фонду у паперовій та/або електронній формі заявку на одержання грантової підтримки за формою, встановленою Фондом (далі - заявка), і документи, що подаються разом із заявкою відповідно до умов конкурсу, зокрема гарантійний лист юридичної особи (підприємства, установи, організації, закладу вищої освіти), що зобов'язується забезпечити проведення наукового дослідження і розробки, передбачених науковим проєктом.
Фонд проводить в установленому порядку перевірку заявки та документів, поданих із нею.
7. Міністерство освіти і науки України (далі - Міністерство) на підставі пропозицій щодо надання грантів у відповідному році, схвалених і надісланих Фондом Міністерству до 1 серпня року, що передує року надання грантів, подає на розгляд Кабінету Міністрів України проєкт акта Президента України про призначення грантів до 1 жовтня року, що передує року надання грантів.
Призначення грантів здійснюється Президентом України за поданням Кабінету Міністрів України.
8. Інформація про призначення грантів оприлюднюється через медіа.
9. Після призначення гранту між Фондом, грантоотримувачем та юридичною особою (підприємством, установою, організацією, закладом вищої освіти), що зобов'язалася забезпечити проведення наукового дослідження і розробки, передбачених науковим проєктом, укладається відповідний договір за формою, встановленою Фондом.
Якщо після призначення гранту грантоотримувач та/або юридична особа (підприємство, установа, організація, заклад вищої освіти), що зобов'язалася забезпечити проведення наукового дослідження і розробки, передбачених науковим проєктом, відмовляється укласти відповідний договір, грант не надається.
Зміна грантоотримувачем місця роботи, зазначеного в заявці, не перешкоджає укладенню договору між Фондом, грантоотримувачем та юридичною особою (підприємством, установою, організацією, закладом вищої освіти), що зобов'язалася забезпечити проведення наукового дослідження і розробки, передбачених науковим проєктом.
Надані грантоотримувачу кошти перераховуються поетапно частинами, визначеними в договорі, на рахунок юридичної особи (підприємства, установи, організації, закладу вищої освіти), що забезпечує проведення наукового дослідження і розробки.
10. Грантоотримувач та юридична особа (підприємство, установа, організація, заклад вищої освіти), що забезпечує проведення наукового дослідження і розробки, у строки, визначені договором, подають до Фонду звітну документацію, у тому числі звіт про використання коштів, отриманих як грант, за формами, встановленими Фондом.
Фонд забезпечує в установленому порядку контроль за виконанням договору.
У разі виявлення Фондом порушень істотних умов договору грантоотримувач та юридична особа (підприємство, установа, організація, заклад вищої освіти), що відповідно до умов договору забезпечує проведення наукового дослідження і розробки, повертають Фонду кошти в повному обсязі.
11. Фонд щороку інформує Офіс Президента України, Кабінет Міністрів України та Міністерство освіти і науки України про результати проведення наукових досліджень і розробок, для яких було надано грант.
12. Оподаткування коштів, одержаних як грант, здійснюється відповідно до законодавства.
Керівник Офісу Президента України
генерал-лейтенант
К. БУДАНОВ
