---
source: "rada"
dokid: 498588
nreg: "859-2020-п"
title: "Деякі питання призначення і виплати компенсації фізичним особам, які надають соціальні послуги з догляду на непрофесійній основі"
doc_date: 2020-09-23
revision_date: 2026-01-26
status: 5
types: [2, 25, 35]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 23 вересня 2020 р. № 859
Київ
Деякі питання призначення і виплати компенсації фізичним особам, які надають соціальні послуги з догляду на непрофесійній основі
{Із змінами, внесеними згідно з Постановами КМ
№ 1074 від 20.10.2021
№ 591 від 07.05.2022
№ 1542 від 27.12.2024
№ 1172 від 17.09.2025
№ 64 від 14.01.2026}
Кабінет Міністрів України постановляє:
1. Затвердити Порядок подання та оформлення документів, призначення і виплати компенсації фізичним особам, які надають соціальні послуги з догляду на непрофесійній основі, що додається.
2. Установити, що фізичним особам, які надають соціальні послуги, щомісячні компенсаційні виплати, призначені відповідно до постанови Кабінету Міністрів України від 29 квітня 2004 р. № 558 “Про затвердження Порядку призначення і виплати компенсації фізичним особам, які надають соціальні послуги” (Офіційний вісник України, 2004 р., № 17, ст. 1188), проводяться до дати призначення таким фізичним особам іншої виплати на догляд, установленої законодавством, або до 31 грудня 2022 року.
3. Визнати такими, що втратили чинність, постанови Кабінету Міністрів України згідно з переліком, що додається.
4. Ця постанова набирає чинності з дня її опублікування і застосовується з 1 січня 2020 р. для осіб, які звернуться за призначенням компенсації фізичним особам, які надають соціальні послуги з догляду на непрофесійній основі, протягом 60 календарних днів із дня опублікування цієї постанови, крім підпункту 2 пункту 7 Порядку подання та оформлення документів, призначення і виплати компенсації фізичним особам, які надають соціальні послуги з догляду на непрофесійній основі, затвердженого зазначеною постановою, який набирає чинності з 1 січня 2021 року.
Прем'єр-міністр України
Д.ШМИГАЛЬ
Інд. 73
ЗАТВЕРДЖЕНО
постановою Кабінету Міністрів України
від 23 вересня 2020 р. № 859
ПОРЯДОК
подання та оформлення документів, призначення і виплати компенсації фізичним особам, які надають соціальні послуги з догляду на непрофесійній основі
{У тексті Порядку слова “Структурний підрозділ”, “структурний підрозділ” у всіх відмінках і формах числа замінено словами “Уповноважений орган”, “уповноважений орган” у відповідному відмінку і числі згідно з Постановою КМ № 1074 від 20.10.2021}
{У тексті Порядку слова “рідкісне орфанне” в усіх формах числа замінено словами “рідкісне (орфанне)” у відповідному числі згідно з Постановою КМ № 1172 від 17.09.2025}
1. Цей Порядок встановлює механізм призначення і виплати компенсації за догляд (далі - компенсація), що призначається фізичній особі, яка надає соціальні послуги з догляду без провадження підприємницької діяльності на непрофесійній основі, без проходження навчання та дотримання державних стандартів соціальних послуг (далі - фізична особа, яка надає соціальні послуги) особам із числа членів своєї сім'ї, які спільно з нею проживають, пов'язані спільним побутом, мають взаємні права та обов'язки та через наявність порушень функцій організму не можуть самостійно пересуватися та/або самообслуговуватися і потребують стороннього догляду (далі - соціальні послуги з догляду на непрофесійній основі) та є:
{Абзац перший пункту 1 в редакції Постанови КМ № 1172 від 17.09.2025}
особами з інвалідністю I групи;
дітьми з інвалідністю;
громадянами похилого віку з когнітивними порушеннями;
невиліковно хворими, які через порушення функцій організму не можуть самостійно пересуватися та самообслуговуватися;
дітьми, яким не встановлено інвалідність, але які є хворими на тяжкі перинатальні ураження нервової системи, тяжкі вроджені вади розвитку, рідкісні (орфанні) захворювання, онкологічні, онкогематологічні захворювання, дитячий церебральний параліч, тяжкі психічні розлади, цукровий діабет I типу (інсулінозалежний), гострі або хронічні захворювання нирок IV ступеня, дітьми, які отримали тяжку травму, потребують трансплантації органа, потребують паліативної допомоги відповідно до переліку тяжких захворювань, розладів, травм, станів, що дають право на одержання державної допомоги на дитину, якій не встановлено інвалідність, надання такій дитині соціальних послуг, затвердженого постановою Кабінету Міністрів України від 27 грудня 2018 р. № 1161 (Офіційний вісник України, 2019 р., № 9, ст. 306).
Якщо у зв'язку з введенням в Україні або окремих її місцевостях надзвичайного або воєнного стану фізична особа, яка надає соціальні послуги, та особа, якій вона надає соціальні послуги з догляду, стали внутрішньо переміщеними особами, компенсація призначається і виплачується за новою адресою задекларованого/зареєстрованого місця проживання (перебування).
{Пункт 1 доповнено абзацом згідно з Постановою КМ № 591 від 07.05.2022; із змінами, внесеними згідно з Постановою КМ № 1172 від 17.09.2025}
2. Компенсація не призначається:
1) фізичним особам, які надають соціальні послуги особам, зазначеним у пункті 1 цього Порядку, якщо такі особи:
отримують соціальні послуги з догляду вдома, паліативного, стаціонарного догляду;
отримують виплати на догляд відповідно до Законів України “Про загальнообов'язкове державне соціальне страхування”, “Про державну соціальну допомогу особам, які не мають права на пенсію, та особам з інвалідністю”, “Про пенсійне забезпечення осіб, звільнених з військової служби, та деяких інших осіб”, “Про соціальні послуги”, “Про психіатричну допомогу”, “Про державну соціальну допомогу особам з інвалідністю з дитинства та дітям з інвалідністю” (крім дітей з інвалідністю підгрупи А, батьки яких перебувають у трудових відносинах або є фізичними особами - підприємцями, або провадять незалежну професійну діяльність (наукову, літературну, артистичну, художню, освітню або викладацьку, а також медичну, юридичну практику, зокрема адвокатську, нотаріальну діяльність), осіб з інвалідністю з дитинства I групи);
за висновком про результати комплексного визначення індивідуальних потреб особи/дитини, яка потребує надання соціальних послуг, не потребують надання соціальних послуг з догляду.
{Абзац п'ятий підпункту 1 пункту 2 виключено на підставі Постанови КМ № 64 від 14.01.2026}
{Підпункт 1 пункту 2 в редакції Постанови КМ № 1172 від 17.09.2025}
2) фізичним особам, які надають соціальні послуги та отримують допомогу на догляд відповідно до Закону України “Про психіатричну допомогу”;
3) фізичним особам, які надають соціальні послуги з догляду без провадження підприємницької діяльності на професійній основі;
4) фізичним особам, які надають соціальні послуги з догляду, середньомісячний сукупний дохід яких перевищує прожитковий мінімум на одну особу в розрахунку на місяць, установлений законом на 1 січня календарного року, в якому надаються соціальні послуги з догляду на непрофесійній основі.
{Пункт 2 доповнено підпунктом 4 згідно з Постановою КМ № 64 від 14.01.2026}
{Пункт 2 в редакції Постанови КМ № 1074 від 20.10.2021}
3. Компенсація призначається і виплачується структурними підрозділами з питань соціального захисту населення районних у мм. Києві та Севастополі держадміністрацій, виконавчими органами сільських, селищних, міських рад (далі - уповноважені органи) за адресою задекларованого/зареєстрованого місця проживання (перебування) осіб, яким надаються соціальні послуги з догляду на непрофесійній основі.
{Пункт 3 в редакції Постанови КМ № 1074 від 20.10.2021; із змінами, внесеними згідно з Постановою КМ № 1172 від 17.09.2025}
4. Розмір компенсації відповідно до статті 13 Закону України “Про соціальні послуги” обчислюється як різниця між прожитковим мінімумом на одну особу в розрахунку на місяць, установленим законом на 1 січня календарного року, в якому надаються соціальні послуги з догляду на непрофесійній основі, та середньомісячним сукупним доходом фізичної особи, яка надає соціальні послуги, за один квартал, який передує місяцю, що є попереднім до місяця звернення із заявою про згоду надавати соціальні послуги з догляду на непрофесійній основі.
{Абзац перший пункту 4 із змінами, внесеними згідно з Постановою КМ № 591 від 07.05.2022}
Фізична особа, яка надає соціальні послуги, отримує тільки одну компенсацію незалежно від кількості осіб, за якими вона доглядає.
Середньомісячний сукупний дохід фізичної особи, яка надає соціальні послуги, визначається шляхом інформаційної взаємодії електронних інформаційних ресурсів Мінсоцполітики згідно з Порядком надання Державною податковою службою України відомостей з Державного реєстру фізичних осіб - платників податків про доходи (відсутність доходів) фізичних осіб, які надають соціальні послуги з догляду, осіб, що потребують надання соціальних послуг, та членів їх сімей, затвердженим Мінсоцполітики та Мінфіном, і обчислюється шляхом ділення середньомісячного сукупного доходу сім'ї такої особи на кількість осіб, які входять до складу сім'ї, згідно з Методикою обчислення середньомісячного сукупного доходу сім'ї для надання соціальних послуг, затвердженою Мінсоцполітики.
{Абзац третій пункту 4 в редакції Постанов КМ № 591 від 07.05.2022, № 1172 від 17.09.2025}
{Абзац четвертий виключено на підставі Постанови КМ № 1172 від 17.09.2025}
{Абзац пункту 4 в редакції Постанови КМ № 591 від 07.05.2022}
5. До складу сім'ї фізичної особи, яка звертається за призначенням компенсації, включаються чоловік, дружина, діти віком до 18 років, а також діти, які навчаються за денною формою здобуття освіти в закладах загальної середньої, професійної (професійно-технічної), фахової передвищої, вищої освіти (в тому числі у період між завершенням навчання в одному із зазначених закладів освіти і вступом до іншого закладу або в період між завершенням навчання за одним освітньо-кваліфікаційним рівнем і продовженням навчання за іншим за умови, що такий період не перевищує чотирьох місяців) до досягнення 23 років і не мають власних сімей; жінка та чоловік, які не перебувають у шлюбі, але проживають однією сім'єю. При цьому діти, які навчаються за денною формою здобуття освіти в закладах загальної середньої, професійної (професійно-технічної), фахової передвищої, вищої освіти до досягнення 23 років і не мають власних сімей, включаються до складу сім'ї незалежно від адреси задекларованого/зареєстрованого місця проживання (перебування). До складу сім'ї фізичної особи, яка надає соціальні послуги, що звертається за призначенням компенсації, не включаються особи, які перебувають на повному державному утриманні, та непрацездатні особи, які не перебувають у трудових відносинах, не є фізичними особами - підприємцями, не провадять незалежної професійної діяльності (наукової, літературної, артистичної, художньої, освітньої або викладацької, а також медичної, юридичної практики, зокрема адвокатської, нотаріальної діяльності) та не перебувають на обліку як безробітні.
{Пункт 5 із змінами, внесеними згідно з Постановою КМ № 1172 від 17.09.2025}
6. Для отримання компенсації фізичною особою, яка надає соціальні послуги, подаються до уповноваженого органу заява про згоду надавати соціальні послуги з догляду на непрофесійній основі та документи/відомості у паперовій або електронній формі, зазначені в пункті 7 цього Порядку.
Особою/законним представником особи, яка потребує надання соціальних послуг, подається заява про згоду отримувати соціальні послуги.
Якщо заяву про згоду надавати соціальні послуги з догляду на непрофесійній основі подає законний представник особи, яка потребує надання таких послуг, заява про згоду отримувати соціальні послуги не подається.
Під час подання заяв про згоду надавати соціальні послуги з догляду на непрофесійній основі та про згоду отримувати соціальні послуги пред'являється паспорт громадянина України або інший документ, що посвідчує особу (посвідка на постійне проживання/посвідчення біженця/посвідчення особи, яка потребує додаткового захисту, - для іноземця та особи без громадянства).
Форми заяв про згоду надавати соціальні послуги з догляду на непрофесійній основі та про згоду отримувати соціальні послуги затверджуються Мінсоцполітики.
Також заяви про згоду надавати соціальні послуги з догляду на непрофесійній основі та про згоду отримувати соціальні послуги можуть прийматися центром надання адміністративних послуг за адресою задекларованого/ зареєстрованого місця проживання (перебування) особи, якій надаються соціальні послуги з догляду на непрофесійній основі.
{Абзац шостий пункту 6 із змінами, внесеними згідно з Постановою КМ № 1172 від 17.09.2025}
Заяви про згоду надавати соціальні послуги з догляду на непрофесійній основі та про згоду отримувати соціальні послуги в електронній формі можуть подаватися через Єдиний державний вебпортал електронних послуг.
Якщо заяви про згоду надавати соціальні послуги з догляду на непрофесійній основі та про згоду отримувати соціальні послуги подаються в електронній формі, відомості про прізвище, власне ім'я та по батькові (за наявності) фізичної особи, яка надає соціальні послуги, особи/законного представника особи, яка потребує надання соціальних послуг з догляду на непрофесійній основі, документ, що засвідчує реєстрацію у Державному реєстрі фізичних осіб - платників податків (картка платника податків), або дані про реєстраційний номер облікової картки платника податків з Державного реєстру фізичних осіб - платників податків, внесені до паспорта громадянина України, а також дані паспорта громадянина України або іншого документа, що посвідчує особу (посвідка на постійне проживання/посвідчення біженця/посвідчення особи, яка потребує додаткового захисту, - для іноземця та особи без громадянства), отримуються із кваліфікованого сертифіката відкритого ключа електронного підпису.
Центр надання адміністративних послуг, який приймає заяви про згоду надавати соціальні послуги з догляду на непрофесійній основі та про згоду отримувати соціальні послуги з необхідними документами, реєструє такі заяви і не пізніше ніж наступного робочого дня засобами телекомунікаційного, зокрема електронного, зв'язку надсилає сформовану особову справу фізичної особи, яка надає соціальні послуги (у тому числі електронну), відповідному уповноваженому органу для прийняття рішення.
{Пункт 6 в редакції Постанови КМ № 1074 від 20.10.2021}
7. Призначення і виплата компенсації здійснюються уповноваженим органом з місяця подання фізичною особою, яка надає соціальні послуги, таких документів:
1) у паперовій формі:
заяви про згоду надавати соціальні послуги з догляду на непрофесійній основі;
заяви про згоду отримувати соціальні послуги;
копії свідоцтва про народження дитини (у разі надання дитині соціальних послуг з догляду на непрофесійній основі);
декларації про доходи та майновий стан (заповнюється на підставі довідок про доходи кожного члена сім'ї) за формою, затвердженою Мінсоцполітики. У декларації також зазначається інформація про склад сім'ї фізичної особи, яка надає соціальні послуги;
копії довідки до акта огляду медико-соціальною експертною комісією (для осіб з інвалідністю) або витягу з рішення експертної команди з оцінювання повсякденного функціонування особи;
{Абзац шостий підпункту 1 пункту 7 із змінами, внесеними згідно з Постановою КМ № 1542 від 27.12.2024}
{Абзац восьмий пункту 7 виключено на підставі Постанови КМ № 1172 від 17.09.2025}
висновку про наявність порушення функцій організму, через які особа не може самостійно пересуватися та/або самообслуговуватися і потребує постійного стороннього догляду, за формою, затвердженою МОЗ;
{Абзац дев'ятий пункту 7 в редакції Постанови КМ № 1172 від 17.09.2025}
копії медичного висновку про дитину з інвалідністю віком до 18 років за формою, затвердженою МОЗ;
довідки про захворювання дитини на тяжке перинатальне ураження нервової системи, тяжку вроджену ваду розвитку, рідкісне (орфанне) захворювання, онкологічне, онкогематологічне захворювання, дитячий церебральний параліч, тяжкий психічний розлад, цукровий діабет I типу (інсулінозалежний), гостре або хронічне захворювання нирок IV ступеня, про те, що дитина отримала тяжку травму, потребує трансплантації органа, потребує паліативної допомоги, що видана лікарсько-консультативною комісією лікувально-профілактичного закладу в порядку та за формою, встановленими МОЗ;
копії рішення суду про обмеження цивільної дієздатності або визнання недієздатною особи, якій надаються соціальні послуги з догляду на непрофесійній основі (для недієздатних осіб та осіб, цивільна дієздатність яких обмежена);
копії рішення суду або органу опіки та піклування про призначення опікуна або піклувальника особі, якій надаються соціальні послуги з догляду на непрофесійній основі (для опікунів або піклувальників).
Копії поданих документів засвідчуються посадовими особами уповноваженого органу або центру надання адміністративних послуг, який прийняв заяви про згоду надавати соціальні послуги з догляду на непрофесійній основі та про згоду отримувати соціальні послуги;
2) в електронній формі:
заяви про згоду надавати соціальні послуги з догляду на непрофесійній основі;
заяви про згоду отримувати соціальні послуги;
декларації про доходи та майновий стан (заповнюється на підставі довідок про доходи кожного члена сім'ї) за формою, затвердженою Мінсоцполітики. У декларації також зазначається інформація про склад сім'ї фізичної особи, яка надає соціальні послуги, та відомості про членів її сім'ї (прізвище, власне ім'я та по батькові (за наявності), сімейний стан, число, місяць і рік народження, серія (за наявності) та номер паспорта громадянина України чи документа, що підтверджує право на постійне проживання в Україні (для іноземця та особи без громадянства), документ, що засвідчує реєстрацію у Державному реєстрі фізичних осіб - платників податків (картка платника податків), або дані про реєстраційний номер облікової картки платника податків з Державного реєстру фізичних осіб - платників податків, внесені до паспорта громадянина України;
відомостей про свідоцтво про народження дитини (серія, номер, дата видачі, прізвище, власне ім'я та по батькові (за наявності) дитини, прізвище, власне ім'я та по батькові (за наявності) батьків);
сканованих копій документів, зазначених в абзацах шостому - одинадцятому підпункту 1 цього пункту, з урахуванням категорії особи, яка потребує надання соціальних послуг.
{Абзац двадцятий пункту 7 із змінами, внесеними згідно з Постановою КМ № 1172 від 17.09.2025}
Якщо в державних електронних інформаційних ресурсах наявні необхідні відомості, відповідні документи/копії не подаються. Зазначені відомості, необхідні для призначення компенсації, отримуються органом, що приймає рішення про призначення компенсації:
через систему електронної взаємодії державних електронних інформаційних ресурсів;
через інформаційні системи або бази даних;
шляхом надіслання запитів до власників (розпорядників) зазначених відомостей.
На заяви та відомості, що подаються в електронній формі, накладаються електронні підписи, які базуються на кваліфікованих сертифікатах відкритих ключів фізичної особи, яка надає соціальні послуги, та особи/законного представника особи, яка потребує надання соціальних послуг.
Уповноважений орган перевіряє подані/надіслані фізичною особою, яка надає соціальні послуги, документи/відомості, зазначає кількість прийнятих документів, порядковий номер заяви, дату її реєстрації, кількість неподаних документів, які необхідно подати, і дату, до якої такі документи повинно бути подано.
Повідомлення про прийняття заяви з пакетом документів видається особисто фізичній особі, яка надає соціальні послуги, під час їх подання або надсилається протягом одного робочого дня з дати подання заяви на поштову адресу або адресу електронної пошти такої особи.
Якщо заява з пакетом документів надсилається поштою, днем подання заяви вважається дата відправлення, зазначена на календарному штемпелі.
Якщо до заяви не додано всіх необхідних документів, уповноважений орган протягом трьох робочих днів із дати отримання заяви надсилає на поштову адресу або адресу електронної пошти фізичної особи, яка надає соціальні послуги, повідомлення про те, що документи потрібно подати. Якщо документи подано не пізніше ніж через один місяць з дня отримання повідомлення, днем подання заяви вважається день її прийняття уповноваженим органом або відправлення поштою.
{Абзац тридцятий пункту 7 виключено на підставі Постанови КМ № 1172 від 17.09.2025}
{Абзац тридцять перший пункту 7 виключено на підставі Постанови КМ № 1172 від 17.09.2025}
{Абзац тридцять другий пункту 7 виключено на підставі Постанови КМ № 1172 від 17.09.2025}
{Абзац тридцять третій пункту 7 виключено на підставі Постанови КМ № 1172 від 17.09.2025}
{Пункт 7 в редакції Постанови КМ № 1074 від 20.10.2021}
71. Уповноважений орган протягом п'яти робочих днів, а в територіальних громадах, на територіях яких ведуться (велися) бойові дії або території яких тимчасово окуповано Російською Федерацією, включених до переліку територій, на яких ведуться (велися) бойові дії або тимчасово окупованих Російською Федерацією, затвердженого Мінрозвитку, для яких не визначено дати завершення бойових дій або тимчасової окупації, - протягом 30 робочих днів після отримання заяв про згоду надавати соціальні послуги з догляду на непрофесійній основі та про згоду отримувати соціальні послуги організовує комплексне визначення ступеня індивідуальних потреб особи/дитини, яка потребує надання соціальних послуг, за показниками згідно з додатком.
Комплексне визначення ступеня індивідуальних потреб особи/дитини, яка потребує надання соціальних послуг, здійснюється мультидисциплінарною командою із залученням особи/дитини, яка потребує надання соціальних послуг, або її законного представника.
До складу мультидисциплінарної команди включаються фахівець із соціальної роботи, соціальний працівник, соціальний менеджер, психолог.
Мультидисциплінарну команду очолює фахівець із соціальної роботи або соціальний працівник, або соціальний менеджер, який відповідає за організацію роботи команди та підготовку висновку за результатами комплексного визначення ступеня індивідуальних потреб особи/дитини, яка потребує надання соціальних послуг, що складається протягом одного робочого дня за формою згідно з додатком.
Копія висновку надається особисто фізичній особі, яка потребує надання соціальних послуг, або її законному представнику під час складання висновку чи надсилається протягом одного робочого дня з дати складення висновку на поштову адресу або адресу електронної пошти такої особи або її законного представника.
Особи, зазначені в абзацах другому і п'ятому пункту 1 цього Порядку, потребують надання соціальних послуг, якщо за результатами комплексного визначення ступеня індивідуальних потреб особи/дитини, яка потребує надання соціальних послуг, їм установлено IV чи V групу рухової активності, а сума балів становить від 62 до 0 балів.
Особи, зазначені в абзаці четвертому пункту 1 цього Порядку, потребують надання соціальних послуг, якщо за результатами комплексного визначення ступеня індивідуальних потреб особи/дитини, яка потребує надання соціальних послуг, сумарний результат за категоріями “Організація харчування”, “Зовнішній вигляд, дотримання правил особистої гігієни”, “Здоров'я”, “Утримання помешкання”, “Додержання правил поведінки, безпеки і порядку у надзвичайних ситуаціях”, “Міжособистісні відносини”, “Знання ресурсів громади”, “Обізнаність у юридичній сфері” становить не менше ніж 69 балів, за іншими категоріями - щонайменше є базовим, а сума балів за такими категоріями становить не менше ніж 58;
Особи, зазначені в абзацах третьому і шостому пункту 1 цього Порядку, потребують надання соціальних послуг, якщо за результатами комплексного визначення ступеня індивідуальних потреб особи/дитини, яка потребує надання соціальних послуг, загальний відсоток її функціонування становить від 0 до 74.
{Порядок доповнено пунктом 71 згідно з Постановою КМ № 1172 від 17.09.2025}
8. Під час визначення середньомісячного сукупного доходу сім'ї уповноважені органи, що призначають компенсацію, користуються всіма офіційними джерелами, які містять інформацію про доходи громадян, зокрема інформацією Державного реєстру фізичних осіб - платників податків.
Для нарахування компенсації можуть використовуватися відомості про доходи (списки, довідки, дані на технічних носіях інформації, інші дані, отримані від органів соціального захисту населення, органів Пенсійного фонду України, центрів зайнятості, інших підприємств, установ, організацій).
Уповноважені органи мають право робити запити та у строк до п'яти календарних днів із дати надходження відповідного запиту безоплатно отримувати від ДПС, інших органів виконавчої влади та органів місцевого самоврядування інформацію, необхідну для перевірки достовірності даних, отриманих від фізичних осіб, які надають соціальні послуги та звертаються за призначенням компенсації.
Для підтвердження даних про доходи (відсутність доходів) використовуються відомості ДПС із Державного реєстру фізичних осіб - платників податків у порядку, встановленому Мінсоцполітики та Мінфіном.
Для підтвердження даних про отримання (неотримання) пенсії використовується інформація з Державного реєстру загальнообов'язкового державного соціального страхування в порядку, встановленому Мінсоцполітики та Пенсійним фондом України.
{Абзац п'ятий пункту 8 із змінами, внесеними згідно з Постановою КМ № 1074 від 20.10.2021}
Для підтвердження даних про смерть фізичної особи, яка надавала соціальні послуги, або особи, якій надавалися соціальні послуги з догляду на непрофесійній основі, використовуються відомості з Державного реєстру актів цивільного стану громадян, які передаються до Мінсоцполітики шляхом автоматизованого обміну електронними даними між інформаційними ресурсами Мін'юсту та Мінсоцполітики через систему електронної взаємодії державних електронних інформаційних ресурсів у порядку, передбаченому законодавством.
9. Якщо фізична особа надає соціальні послуги з догляду за адресою задекларованого/зареєстрованого місця проживання (перебування) особи, якій надаються соціальні послуги з догляду на непрофесійній основі, але має іншу адресу задекларованого/зареєстрованого місця проживання (перебування), уповноважений орган на підставі даних, отриманих в електронній формі шляхом електронної інформаційної взаємодії електронних інформаційних ресурсів Мінсоцполітики, перевіряє відомості щодо неотримання фізичною особою, яка надає соціальні послуги, компенсації за адресою задекларованого/зареєстрованого місця проживання (перебування).
{Пункт 9 в редакції Постанов КМ № 1074 від 20.10.2021, № 1172 від 17.09.2025}
10. Компенсація призначається на 12 місяців і виплачується щомісяця.
Якщо у довідці до акта огляду медико-соціальною експертною комісією, витягу з рішення експертної команди з оцінювання повсякденного функціонування особи, медичному висновку про дитину з інвалідністю віком до 18 років, висновку про наявність порушення функцій організму, через які особа не може самостійно пересуватися та/або самообслуговуватися і потребує постійного стороннього догляду, довідці про захворювання дитини на тяжке перинатальне ураження нервової системи, тяжку вроджену ваду розвитку, рідкісне (орфанне) захворювання, онкологічне, онкогематологічне захворювання, дитячий церебральний параліч, тяжкий психічний розлад, цукровий діабет I типу (інсулінозалежний), гостре або хронічне захворювання нирок IV ступеня, про те, що дитина отримала тяжку травму, потребує трансплантації органа, потребує паліативної допомоги, зазначено строк, компенсація призначається на такий строк, але не більше ніж на 12 місяців.
{Абзац другий пункту 10 із змінами, внесеними згідно з Постановами КМ № 1542 від 27.12.2024, № 1172 від 17.09.2025}
Виплата компенсації тимчасово зупиняється у разі пропущення особою з інвалідністю I групи проведення оцінювання повсякденного функціонування особи у строки, визначені законодавством, дитиною з інвалідністю або дитиною, яка хворіє на тяжке перинатальне ураження нервової системи, тяжку вроджену ваду розвитку, рідкісне (орфанне) захворювання, онкологічне, онкогематологічне захворювання, дитячий церебральний параліч, тяжкий психічний розлад, цукровий діабет I типу (інсулінозалежний), гостре або хронічне захворювання нирок IV ступеня, дитиною, яка отримала тяжку травму, потребує трансплантації органа, потребує паліативної допомоги, огляду лікарсько-консультаційними комісіями. У разі повторного визнання особи особою з інвалідністю I групи, дитиною з інвалідністю або дитиною, яка хворіє на тяжке перинатальне ураження нервової системи, тяжку вроджену ваду розвитку, рідкісне (орфанне) захворювання, онкологічне, онкогематологічне захворювання, дитячий церебральний параліч, тяжкий психічний розлад, цукровий діабет I типу (інсулінозалежний), гостре або хронічне захворювання нирок IV ступеня, дитиною, яка отримала тяжку травму, потребує трансплантації органа, потребує паліативної допомоги, виплата компенсації поновлюється відповідно до заяви про згоду надавати соціальні послуги з догляду на непрофесійній основі з дня її зупинення, але не більше ніж за один місяць.
{Абзац третій пункту 10 із змінами, внесеними згідно з Постановою КМ № 1542 від 27.12.2024}
{Пункт 10 в редакції Постанови КМ № 1074 від 20.10.2021}
101. Для продовження виплати компенсації на наступний строк подаються заява про згоду надавати соціальні послуги з догляду на непрофесійній основі, декларація про доходи та майновий стан (заповнюється на підставі довідок про доходи кожного члена сім'ї), документи, зазначені в абзацах шостому - десятому підпункту 1 пункту 7 цього Порядку, крім копії довідки до акта огляду медико-соціальною експертною комісією (для осіб з інвалідністю) або витягу з рішення експертної команди з оцінювання повсякденного функціонування особи, якщо їх видано безстроково, та проводиться комплексне визначення ступеня індивідуальних потреб особи/дитини, яка потребує надання соціальних послуг.
{Порядок доповнено пунктом 101 згідно з Постановою КМ № 1074 від 20.10.2021; із змінами, внесеними згідно з Постановою КМ № 1542 від 27.12.2024; в редакції Постанови КМ № 1172 від 17.09.2025}
11. Виплата компенсації припиняється в разі:
1) зміни адреси задекларованого/зареєстрованого місця проживання (перебування) особи, якій надаються соціальні послуги з догляду на непрофесійній основі, та фізичної особи, яка надає соціальні послуги, у зв'язку із переїздом до іншої самостійної адміністративно-територіальної одиниці. У разі коли особа, якій надаються соціальні послуги з догляду на непрофесійній основі, або фізична особа, яка надає соціальні послуги, змінили адресу задекларованого/зареєстрованого місця проживання (перебування) в межах самостійної адміністративно-територіальної одиниці, про такі зміни протягом п'яти робочих днів інформується уповноважений орган та виплата компенсації не припиняється;
{Підпункт 1 пункту 11 в редакції Постанови КМ № 1172 від 17.09.2025}
2) смерті особи, якій надаються соціальні послуги з догляду на непрофесійній основі;
3) смерті фізичної особи, яка надавала соціальні послуги;
4) отримання особою, якій надаються соціальні послуги з догляду на непрофесійній основі, соціальних послуг з догляду вдома, паліативного, стаціонарного догляду або перебування такої особи на повному державному утриманні;
5) перебування фізичної особи, яка надає соціальні послуги, або особи, яка потребує надання соціальних послуг, за межами України понад 30 календарних днів.
{Підпункт 5 пункту 11 в редакції Постанови КМ № 1172 від 17.09.2025}
До 30-денного періоду перебування за кордоном не включаються дні перебування фізичної особи, яка надає соціальні послуги, разом з особою, яка потребує надання соціальних послуг, на лікуванні за кордоном, що підтверджується відповідними документами.
Порядок надання відомостей стосовно фізичних осіб, які надають соціальні послуги, про перетин державного кордону або перебування за межами України в період отримання компенсації визначається законодавством;
6) перебування фізичної особи, яка надає соціальні послуги, на стаціонарному або санаторно-курортному лікуванні протягом 30 календарних днів.
У разі виникнення обставин, визначених у підпунктах 1, 4-6 цього пункту, внаслідок яких припиняється надання соціальної послуги з догляду на непрофесійній основі, фізична особа, яка надає соціальні послуги, особа/законний представник особи, якій надаються соціальні послуги з догляду на непрофесійній основі, зобов'язані в десятиденний строк письмово повідомити про припинення надання соціальної послуги з догляду на непрофесійній основі уповноваженому органу, що здійснює виплату компенсації. Її виплата припиняється з місяця, наступного за місяцем, у якому сталися зміни.
У разі виникнення обставин, визначених у підпунктах 2 і 3 цього пункту, виплата компенсації припиняється із місяця, наступного за місяцем, у якому сталися такі зміни.
{Пункт 11 доповнено новим абзацом згідно з Постановою КМ № 1172 від 17.09.2025}
Інформація про смерть особи, якій надаються соціальні послуги з догляду на непрофесійній основі, або фізичної особи, яка надавала соціальні послуги, отримується відповідно до абзацу шостого пункту 8 цього Порядку.
{Пункт 11 доповнено новим абзацом згідно з Постановою КМ № 1172 від 17.09.2025}
{Пункт 11 в редакції Постанови КМ № 1074 від 20.10.2021}
{Пункт 12 виключено на підставі Постанови КМ № 1074 від 20.10.2021}
13. У разі затвердження нового розміру прожиткового мінімуму на 1 січня відповідного року компенсація перераховується без звернення фізичної особи, яка надає соціальні послуги. Уповноважені органи проводять перерахунок раніше призначеної компенсації з місяця встановлення нового розміру прожиткового мінімуму.
14. Компенсація призначається з місяця звернення за нею, якщо протягом місяця з дня звернення подано всі необхідні документи.
Рішення про призначення компенсації або про відмову в її наданні приймається уповноваженим органом протягом 10 робочих днів з дати подання документів, зазначених у пункті 7 цього Порядку, і наступного дня після його прийняття надсилається фізичній особі, яка надає соціальні послуги. Форма рішення про призначення компенсації або про відмову в її наданні затверджується Мінсоцполітики.
{Абзац другий пункту 14 в редакції Постанови КМ № 1172 від 17.09.2025}
Для підтвердження факту спільного проживання з особою, якій надаються соціальні послуги з догляду на непрофесійній основі, та догляду за нею складається акт про проведення обстеження сім'ї фахівцями уповноваженого органу. Форма акта про проведення обстеження сім'ї затверджується Мінсоцполітики.
Якщо фізична особа надає соціальні послуги за адресою задекларованого/зареєстрованого місця проживання (перебування) особи, якій надаються соціальні послуги з догляду на непрофесійній основі, але має іншу адресу задекларованого/зареєстрованого місця проживання, обстеження сім'ї для встановлення факту догляду є обов'язковим.
{Абзац четвертий пункту 14 в редакції Постанови КМ № 1172 від 17.09.2025}
Відомості про фізичну особу, яка надає соціальні послуги, вносяться до розділу “Надавачі соціальних послуг - фізичні особи” Реєстру надавачів та отримувачів соціальних послуг шляхом інформаційної взаємодії електронних інформаційних ресурсів Мінсоцполітики.
{Пункт 14 доповнено новим абзацом згідно з Постановою КМ № 1172 від 17.09.2025}
До запровадження такого обміну фізична особа, яка надає соціальні послуги, отримує довідку про призначення їй компенсації за надання нею соціальних послуг з догляду на непрофесійній основі за формою, затвердженою Мінсоцполітики.
{Пункт 14 доповнено новим абзацом згідно з Постановою КМ № 1172 від 17.09.2025}
15. Компенсація виплачується щомісяця шляхом перерахування уповноваженим органом коштів на рахунок в установі банку, зазначений у заяві фізичної особи, яка надає соціальні послуги, або через АТ “Укрпошта”.
{Пункт 15 в редакції Постанови КМ № 1074 від 20.10.2021}
16. Суми компенсації, не отримані своєчасно фізичною особою, яка надає соціальні послуги, виплачуються за минулий період, але не більш як за 12 місяців, що передують місяцю звернення за їх отриманням.
Суми компенсації, не отримані фізичною особою, яка надає соціальні послуги, з вини уповноваженого органу, який їх призначає та виплачує, виплачуються за минулий період без обмеження будь-яким строком. При цьому виплата за минулий період проводиться з урахуванням прожиткового мінімуму, затвердженого на момент виплати.
Суми компенсації, що нараховані фізичній особі, яка надає соціальні послуги, та залишилися недоотриманими у зв'язку з її смертю, виплачуються за весь період по місяць (включно), в якому сталися зміни, членам її сім'ї, у разі їх відсутності входять до складу спадщини.
{Абзац третій пункту 16 в редакції Постанови КМ № 1074 від 20.10.2021}
17. Рішення уповноваженого органу про відмову у призначенні компенсації може бути оскаржено у визначеному законодавством порядку.
Висновок мультидисциплінарної команди може бути оскаржений протягом 20 робочих днів, зокрема у разі погіршення стану здоров'я особи, яка потребує надання соціальних послуг з догляду на непрофесійній основі. Для цього необхідно звернутися до уповноваженого органу з письмовою заявою про проведення повторного комплексного визначення ступеня індивідуальних потреб особи, яка потребує надання соціальних послуг. У разі незгоди особи, яка потребує надання соціальних послуг, або її законного представника із новим висновком його можна оскаржити в судовому порядку відповідно до закону.
{Пункт 17 доповнено абзацом згідно з Постановою КМ № 1172 від 17.09.2025}
{Пункт 17 в редакції Постанови КМ № 1074 від 20.10.2021}
18. На кожну фізичну особу, яка надає соціальні послуги та отримує компенсацію, відповідним уповноваженим органом формується особова справа, в якій зберігаються матеріали, необхідні для призначення компенсації.
В особовому рахунку, що заповнюється на підставі документів особової справи, фіксуються відомості про виплату компенсації.
19. Суми компенсації, виплачені надміру внаслідок зловживань з боку фізичної особи, яка надає соціальні послуги, через подання документів із завідомо неправдивими відомостями, неподання відомостей про зміни у складі сім'ї, приховування обставин, які впливають на призначення і виплату компенсації тощо, стягуються відповідно до законодавства.
Відрахування надміру виплаченої суми компенсації на підставі рішень відповідних уповноважених органів проводиться у щомісячному розмірі не більш як 20 відсотків суми виплачуваної компенсації.
Якщо фізична особа, яка надає соціальні послуги, не повернула добровільно надміру виплачені їй суми, вони стягуються в судовому порядку на підставі заяви уповноваженого органу, що призначив компенсацію.
20. Уповноважені органи, що призначають та виплачують компенсацію, здійснюють контроль за наданням соціальних послуг фізичними особами, які надають соціальні послуги.
Додаток
до Порядку
ПОКАЗНИКИ,
за якими здійснюється комплексне визначення ступеня індивідуальних потреб особи, яка потребує надання соціальних послуг
{Порядок доповнено додатком згідно з Постановою КМ № 591 від 07.05.2022; із змінами, внесеними згідно з Постановою КМ № 1172 від 17.09.2025}
ЗАТВЕРДЖЕНО
постановою Кабінету Міністрів України
від 23 вересня 2020 р. № 859
ПЕРЕЛІК
постанов Кабінету Міністрів України, що втратили чинність
1. Постанова Кабінету Міністрів України від 29 квітня 2004 р. № 558 “Про затвердження Порядку призначення і виплати компенсації фізичним особам, які надають соціальні послуги” (Офіційний вісник України, 2004 р., № 17, ст. 1188).
2. Пункт 3 змін, що вносяться до постанов Кабінету Міністрів України з питань соціального захисту населення, затверджених постановою Кабінету Міністрів України від 20 березня 2013 р. № 169 (Офіційний вісник України, 2013 р., № 23, ст. 770).
3. Постанова Кабінету Міністрів України від 10 вересня 2014 р. № 428 “Про внесення змін до постанови Кабінету Міністрів України від 29 квітня 2004 р. № 558” (Офіційний вісник України, 2014 р., № 74, ст. 2096).
4. Пункт 11 змін, що вносяться до постанов Кабінету Міністрів України, затверджених постановою Кабінету Міністрів України від 19 лютого 2020 р. № 132 (Офіційний вісник України, 2020 р., № 20, ст. 763).
5. Пункт 5 змін, що вносяться до постанов Кабінету Міністрів України, затверджених постановою Кабінету Міністрів України від 20 травня 2020 р. № 386 (Офіційний вісник України, 2020 р., № 43, ст. 1389).
