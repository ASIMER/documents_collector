---
source: "rada"
dokid: 475212
nreg: "410-2018-п"
title: "Про договори про медичне обслуговування населення за програмою медичних гарантій"
doc_date: 2018-04-25
revision_date: 2026-01-09
status: 5
types: [2, 25, 16, 99, 104, 175, 35]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 25 квітня 2018 р. № 410
Київ
Про договори про медичне обслуговування населення за програмою медичних гарантій
{Назва Постанови в редакції Постанови КМ № 1073 від 27.11.2019}
{Із змінами, внесеними згідно з Постановами КМ
№ 1117 від 18.12.2018
№ 134 від 27.02.2019
№ 1073 від 27.11.2019
№ 65 від 05.02.2020 - діє до 31 березня 2021 р. з урахуванням змін,
внесених Постановою КМ № 1299 від 21.12.2020
№ 267 від 08.04.2020
№ 331 від 24.04.2020 - щодо дії Постанови див. пункт 9
№ 1166 від 25.11.2020
№ 120 від 15.02.2021
№ 229 від 09.03.2021
№ 820 від 09.08.2021
№ 1067 від 06.10.2021
№ 1168 від 10.11.2021
№ 1334 від 15.12.2021
№ 1345 від 15.12.2021
№ 2 від 12.01.2022
№ 157 від 25.02.2022
№ 325 від 20.03.2022
№ 529 від 03.05.2022
№ 741 від 01.07.2022
№ 1268 від 04.11.2022
№ 1364 від 06.12.2022
№ 28 від 13.01.2023
№ 218 від 10.03.2023
№ 376 від 21.04.2023
№ 482 від 12.05.2023
№ 641 від 24.06.2023
№ 1093 від 17.10.2023
№ 1139 від 20.10.2023
№ 1394 від 22.12.2023
№ 159 від 13.02.2024
№ 781 від 05.07.2024
№ 1110 від 26.09.2024
№ 1242 від 01.11.2024
№ 1503 від 24.12.2024
№ 112 від 31.01.2025
№ 511 від 02.05.2025
№ 641 від 04.06.2025
№ 1352 від 22.10.2025
№ 1363 від 22.10.2025
№ 1502 від 19.11.2025
№ 1808 від 31.12.2025}
Відповідно до частини сьомої статті 8 Закону України "Про державні фінансові гарантії медичного обслуговування населення" Кабінет Міністрів України постановляє:
1. Затвердити такі, що додаються:
Порядок укладення, зміни та припинення договору про медичне обслуговування населення за програмою медичних гарантій;
Типову форму договору про медичне обслуговування населення за програмою медичних гарантій.
2. Установити, що:
заклад охорони здоров'я або фізична особа - підприємець, яка отримала ліцензію на провадження господарської діяльності з медичної практики, що бажають укласти договір про медичне обслуговування населення за програмою медичних гарантій з Національною службою здоров'я:
{Абзац другий пункту 2 в редакції Постанови КМ № 229 від 09.03.2021 - застосовується з 1 січня 2021 року}
до 31 грудня 2020 р. - не подають скановану копію документа, що підтверджує доступність будівлі та приміщення, в яких суб'єкт господарювання провадитиме свою діяльність, для осіб з інвалідністю та інших маломобільних груп населення відповідно до будівельних норм і правил, виданого фахівцем з питань технічного обстеження будівель та споруд, який має відповідний кваліфікаційний сертифікат (далі - сканована копія документа, що підтверджує доступність будівлі та приміщення);
{Абзац пункту 2 в редакції Постанови КМ № 229 від 09.03.2021 - застосовується з 1 січня 2021 року}
з 1 січня до 30 вересня 2021 р. включно - подають скановану копію документа, що підтверджує доступність будівлі та приміщення, або скановану копію документа, що підтверджує доступність входів, виходів і шляхів руху до будівлі та приміщення, в яких суб'єкт господарювання провадитиме свою діяльність, для осіб з інвалідністю та інших маломобільних груп населення відповідно до будівельних норм і правил, виданого фахівцем з питань технічного обстеження будівель та споруд, який має відповідний кваліфікаційний сертифікат (з подальшим поданням до 1 жовтня 2021 р. сканованої копії документа, що підтверджує доступність будівлі та приміщення);
{Абзац пункту 2 в редакції Постанови КМ № 229 від 09.03.2021 - застосовується з 1 січня 2021 року; із змінами, внесеними згідно з Постановою КМ № 820 від 09.08.2021 - щодо набрання чинності змін див. пункт 2 Постанови}
з 1 жовтня 2021 р. до 30 листопада 2025 р. включно - подають скановану копію документа, що підтверджує доступність будівлі та приміщення;
{Абзац пункту 2 в редакції Постанови КМ № 229 від 09.03.2021 - застосовується з 1 січня 2021 року; із змінами, внесеними згідно з Постановами КМ № 820 від 09.08.2021 - щодо набрання чинності змін див. пункт 2 Постанови, № 1502 від 19.11.2025}
центри екстреної медичної допомоги та медицини катастроф в Автономній Республіці Крим, областях, мм. Києві та Севастополі не подають сканованої копії документа, що підтверджує доступність будівлі та приміщення, в яких заклад охорони здоров'я провадитиме свою діяльність, для осіб з інвалідністю та інших маломобільних груп населення відповідно до будівельних норм і правил, виданого фахівцем з питань технічного обстеження будівель та споруд, який має відповідний кваліфікаційний сертифікат;
{Пункт 2 доповнено новим абзацом згідно з Постановою КМ № 1166 від 25.11.2020; із змінами, внесеними згідно з Постановою КМ № 229 від 09.03.2021 - застосовується з 1 січня 2021 року; в редакції Постанови КМ № 218 від 10.03.2023}
до забезпечення створення технічної можливості для здійснення документообігу, пов'язаного з укладенням, зміною, виконанням та припиненням договорів про медичне обслуговування населення за програмою медичних гарантій через електронну систему охорони здоров'я, такі договори укладаються в електронному вигляді з дотриманням вимог законодавства про електронні документи та електронний документообіг;
в період з 1 квітня по 30 червня 2020 р. включно діє спрощений механізм внесення інформації про надані пацієнтам медичні послуги, віднесені до пакетів медичних послуг, зазначених у главі 3 розділу ІІ Порядку реалізації програми державних гарантій медичного обслуговування населення у 2020 році, затвердженого постановою Кабінету Міністрів України від 5 лютого 2020 р. № 65 (Офіційний вісник України, 2020 р., № 18, ст. 688), до електронної системи охорони здоров'я відповідно до пункту 211 Типової форми договору про медичне обслуговування населення за програмою медичних гарантій, затвердженої цією постановою, який не передбачає обов'язкового ведення медичних записів, крім медичних записів щодо надання медичних послуг пацієнтам із захворюваннями органів дихання, інфекційними захворюваннями, зокрема гострою респіраторною хворобою COVID-19, спричиненою коронавірусом SARS-CoV-2, а також летальних випадків;
{Пункт 2 доповнено абзацом згідно з Постановою КМ № 267 від 08.04.2020}
дія договорів про медичне обслуговування населення за програмою медичних гарантій щодо медичних послуг, що визначені главами 27 і 29 Порядку реалізації програми державних гарантій медичного обслуговування населення у 2020 році та I кварталі 2021 року, затвердженого постановою Кабінету Міністрів України від 5 лютого 2020 р. № 65 (Офіційний вісник України, 2020 р., № 18, ст. 688), припиняється не пізніше 30 дня після відміни карантину, встановленого Кабінетом Міністрів України з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2;
{Пункт 2 доповнено абзацом згідно з Постановами КМ № 331 від 24.04.2020 - застосовується з 1 квітня 2020 року та діє у період карантину, встановленого з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2, та протягом 30 календарних днів після його відміни, № 120 від 15.02.2021 - застосовується з 1 січня 2021 року}
дія договорів щодо медичних послуг, визначених главою 28 Порядку реалізації програми державних гарантій медичного обслуговування населення у 2020 році та I кварталі 2021 року, затвердженого постановою Кабінету Міністрів України від 5 лютого 2020 р. № 65 (Офіційний вісник України, 2020 р., № 18, ст. 688), припиняється з 1 лютого 2021 р.;
{Пункт 2 доповнено новим абзацом згідно з Постановою КМ № 120 від 15.02.2021 - застосовується з 1 січня 2021 року}
дія договорів про медичне обслуговування населення за програмою медичних гарантій щодо медичних послуг, що визначені главою 30 Порядку реалізації програми державних гарантій медичного обслуговування населення у 2020 році, затвердженого постановою Кабінету Міністрів України від 5 лютого 2020 р. № 65 (Офіційний вісник України, 2020 р., № 18, ст. 688), припиняється не пізніше 30 квітня 2020 р.;
{Пункт 2 доповнено абзацом згідно з Постановою КМ № 331 від 24.04.2020 - застосовується з 1 квітня 2020 року та діє у період карантину, встановленого з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2, та протягом 30 календарних днів після його відміни}
в частині проведення розрахунків за надані медичні послуги договори діють до повного здійснення розрахунків;
{Пункт 2 доповнено абзацом згідно з Постановою КМ № 331 від 24.04.2020 - застосовується з 1 квітня 2020 року та діє у період карантину, встановленого з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2, та протягом 30 календарних днів після його відміни; із змінами, внесеними згідно з Постановою КМ № 1345 від 15.12.2021}
для надавачів медичних послуг, які розташовані в межах територій, на яких станом на перший день звітного періоду ведуться бойові дії або тимчасово окупованих Російською Федерацією, які включені до переліку територій, на яких ведуться (велися) бойові дії або тимчасово окупованих Російською Федерацією, затвердженого Міністерством розвитку громад та територій, особливості розрахунку фактичної вартості медичних послуг за всіма пакетами медичних послуг, передбаченими програмою державних гарантій медичного обслуговування населення, на місяць визначаються відповідно до зазначеної програми, умови договорів про медичне обслуговування населення за програмою медичних гарантій щодо внесення інформації до електронної системи охорони здоров'я та подання звітів про медичні послуги застосовуються з урахуванням положень порядку реалізації програми державних гарантій медичного обслуговування населення щодо розрахунку фактичної вартості медичних послуг, у тому числі у місяці, що настає після місяця завершення бойових дій чи тимчасової окупації відповідно до відомостей зазначеного переліку;
{Пункт 2 доповнено абзацом згідно з Постановою КМ № 157 від 25.02.2022 - застосовується з 24 лютого 2022 року; із змінами, внесеними згідно з Постановами КМ № 325 від 20.03.2022 - застосовується з 24 лютого 2022 року; в редакції Постанов КМ № 529 від 03.05.2022 - застосовується з 1 травня 2022 року, № 741 від 01.07.2022, № 1364 від 06.12.2022; із змінами, внесеними згідно з Постановою КМ № 641 від 04.06.2025 - застосовується з 20 березня 2025 року}
для надавачів медичних послуг, які розташовані на територіях активних бойових дій, які включені до переліку територій, на яких ведуться (велися) бойові дії або тимчасово окупованих Російською Федерацією, затвердженого Міністерством розвитку громад та територій, для яких не визначена дата завершення активних бойових дій, положення пункту 44 Типової форми договору про медичне обслуговування населення за програмою медичних гарантій, затвердженої цією постановою, не застосовуються;
{Абзац пункту 2 в редакції Постанов КМ № 741 від 01.07.2022, № 1502 від 19.11.2025}
{Абзац п'ятнадцятий пункту 2 виключено на підставі Постанови КМ № 1139 від 20.10.2023 - застосовується з 1 вересня 2023 року}
на період воєнного стану та протягом трьох місяців після його припинення чи скасування вимоги Порядку, затвердженого цією постановою, щодо підтвердження в пропозиції про укладення договору забезпечення перекладу на українську жестову мову (з української жестової мови), до суб'єктів господарювання, які розташовані на територіях, включених до переліку територій, на яких ведуться (велися) бойові дії або тимчасово окупованих Російською Федерацією, затвердженого Міністерством розвитку громад та територій, для яких не визначена дата завершення бойових дій, дата припинення можливості бойових дій або дата завершення тимчасової окупації, не застосовуються;
{Пункт 2 доповнено абзацом згідно з Постановою КМ № 529 від 03.05.2022 - застосовується з 1 травня 2022 року; в редакції Постанов КМ № 1139 від 20.10.2023 - застосовується з 1 січня 2024 року, № 1394 від 22.12.2023; із змінами, внесеними згідно з Постановами КМ № 641 від 04.06.2025 - застосовується з 20 березня 2025 року, № 1502 від 19.11.2025}
договір на строк більше одного календарного року, але не більш як на три календарних роки може укладатися виключно із закладами охорони здоров'я незалежно від форми власності або фізичними особами - підприємцями, які одержали ліцензію на провадження господарської діяльності з медичної практики та надають первинну медичну допомогу, екстрену медичну допомогу, а також із кластерними, надкластерними та загальними закладами охорони здоров'я, що визначені у складі спроможної мережі закладів охорони здоров'я відповідно до Порядку функціонування госпітальних округів і госпітальних кластерів та встановлення їх меж, затвердженого постановою Кабінету Міністрів України від 28 лютого 2023 р. № 174 “Деякі питання організації спроможної мережі закладів охорони здоров'я” (Офіційний вісник України, 2023 р., № 27, ст. 1515).
{Пункт 2 доповнено абзацом згідно з Постановою КМ № 1110 від 26.09.2024; в редакції Постанови КМ № 1502 від 19.11.2025}
{Пункт 2 в редакції Постанови КМ № 1073 від 27.11.2019}
Прем'єр-міністр України
В.ГРОЙСМАН
Інд. 73
ЗАТВЕРДЖЕНО
постановою Кабінету Міністрів України
від 25 квітня 2018 р. № 410
(в редакції постанови Кабінету Міністрів України
від 27 листопада 2019 р. № 1073)
ПОРЯДОК
укладення, зміни та припинення договору про медичне обслуговування населення за програмою медичних гарантій
{У тексті Порядку слова “або груп” замінено словами “або груп (пакетів)” згідно з Постановою КМ № 1168 від 10.11.2021}
Загальна частина
1. Цей Порядок визначає механізм укладення, зміни та припинення договору про медичне обслуговування населення за програмою медичних гарантій (далі - договір) з НСЗУ відповідно до Закону України “Про державні фінансові гарантії медичного обслуговування населення”.
2. Дія цього Порядку поширюється на укладення, зміну та припинення договору між НСЗУ та закладами охорони здоров'я незалежно від форми власності або фізичними особами - підприємцями, які в установленому законом порядку одержали ліцензію на провадження господарської діяльності з медичної практики (далі - суб'єкти господарювання).
3. У цьому Порядку терміни вживаються у значенні, наведеному в Основах законодавства України про охорону здоров'я, Законах України “Про державні фінансові гарантії медичного обслуговування населення”, “Про електронні документи та електронний документообіг”, інших законодавчих актах.
4. Документообіг, пов'язаний з укладенням, зміною та припиненням договору, здійснюється через електронну систему охорони здоров'я (далі - система) з дотриманням вимог законодавства про електронні документи та електронний документообіг.
{Абзац другий пункту 4 виключено на підставі Постанови КМ № 1139 від 20.10.2023 - застосовується з 1 вересня 2023 року}
Підготовка до укладення договорів
41. З метою забезпечення належної підготовки до укладення договорів, оцінки можливостей суб'єктів господарювання щодо надання медичних послуг за програмою медичних гарантій НСЗУ за зверненням суб'єкта господарювання проводить аналіз наявного у суб'єктів господарювання медичного обладнання, персоналу, ліцензій, дозвільних документів, необхідних для надання медичних послуг, а також можливості залучення до надання медичних послуг підрядників для врахування зазначеної інформації під час розгляду заяв про укладення договору (далі - заява), документів, які повинні бути додані до заяви, а також під час формування договорів.
42. НСЗУ для проведення аналізу, передбаченого пунктом 41 цього Порядку, розміщує на своєму офіційному веб-сайті повідомлення про приймання звернень від суб'єктів господарювання щодо проведення відповідного аналізу. Звернення суб'єктів господарювання подаються за формою, на умовах та порядку, що визначені в повідомленні.
{Порядок доповнено розділом згідно з Постановою КМ № 1168 від 10.11.2021}
Розроблення та погодження специфікацій та умов закупівлі до договору
5. З метою забезпечення належної якості медичних послуг і створення умов для універсального доступу населення до медичних послуг за програмою медичних гарантій НСЗУ розробляє такі проекти документів щодо медичної послуги або груп (пакетів) медичних послуг, які надаватимуться за договором:
опис медичних послуг або груп (пакетів) медичних послуг, у тому числі у разі потреби їх склад, кількісні та якісні характеристики (далі - специфікація);
умови щодо наявності необхідного для надання послуг медичного обладнання та персоналу, можливості залучення до надання медичних послуг підрядників та умови надання відповідних медичних послуг або груп (пакетів) медичних послуг (далі - умови закупівлі).
Під час підготовки таких проектів документів НСЗУ може залучати на безоплатній основі медичних працівників та інших фахівців у відповідних сферах. Отримані рекомендації до проектів документів оприлюднюються на офіційному веб-сайті НСЗУ для проведення консультацій з громадськістю та іншими заінтересованими сторонами.
6. НСЗУ щороку до 31 серпня року подає умови закупівлі та специфікації на наступний бюджетний рік на погодження МОЗ.
Уповноважена особа МОЗ розглядає подані НСЗУ умови закупівлі та специфікації і протягом 30 календарних днів з дати їх отримання погоджує або у разі потреби подає до них пропозиції.
У разі подання МОЗ пропозицій НСЗУ доопрацьовує умови закупівлі та/або специфікації з урахуванням пропозицій та повторно надсилає МОЗ на погодження. Уповноважена особа МОЗ погоджує доопрацьовані умови закупівлі та/або специфікації протягом десяти календарних днів з дати їх отримання від НСЗУ.
У разі коли МОЗ не надано погодження або пропозицій у передбачені цим пунктом строки, умови закупівлі та специфікації вважаються погодженими та підлягають застосуванню НСЗУ під час формування оголошення про укладення договору на надання окремих медичних послуг або груп (пакетів) медичних послуг (далі - оголошення) та проекту договору.
{Пункт 6 в редакції Постанови КМ № 1808 від 31.12.2025 - застосовується з 1 січня 2026 р.}
7. Внесення змін до умов закупівлі та специфікацій здійснюється шляхом подання їх нової редакції до МОЗ на погодження.
Уповноважена особа МОЗ розглядає подану НСЗУ нову редакцію умов закупівлі та/або специфікації та протягом десяти календарних днів з дати її отримання погоджує або у разі потреби подає до неї пропозиції. Доопрацювання та погодження нової редакції умов закупівлі та/або специфікації здійснюється відповідно до абзаців третього і четвертого пункту 6 цього Порядку.
{Пункт 7 в редакції Постанов КМ № 511 від 02.05.2025, № 1808 від 31.12.2025 - застосовується з 1 січня 2026 р.}
8. Умови закупівлі та специфікації застосовуються під час формування оголошення та проекту договору в поточному та наступних періодах до затвердження нових умов закупівлі та специфікацій або виключення відповідних медичних послуг з програми медичних гарантій.
9. Умови закупівлі та специфікації включаються до відповідних договорів та є їх невід'ємною частиною.
Укладення договору
10. НСЗУ розміщує на офіційному веб-сайті оголошення, в якому зазначаються:
1) умови закупівлі за договором та специфікації і у разі потреби адреса, за якою повинні надаватися медичні послуги;
{Підпункт 1 пункту 10 із змінами, внесеними згідно з Постановою КМ № 1168 від 10.11.2021}
2) інформація, що повинна бути зазначена у заяві про укладення договору (далі - заява) та внесена до системи, перелік та форма документів, які повинні бути додані до заяви, зокрема ті, що передбачені пунктом 14 цього Порядку (далі - пропозиція);
3) строк і спосіб подання пропозицій та строк їх розгляду НСЗУ;
31) період, у межах якого може діяти договір;
{Пункт 10 доповнено новим абзацом згідно з Постановою КМ № 1110 від 26.09.2024}
4) залучення інших суб'єктів господарювання до надання частини медичних послуг за договором.
До оголошення додається проект додатка до договору щодо спеціальних умов надання відповідних видів медичних послуг або груп (пакетів) медичних послуг.
В оголошенні встановлюється черговість подання пропозицій для суб'єктів господарювання, які увійшли до складу спроможної мережі закладів охорони здоров'я відповідно до Порядку функціонування госпітальних округів і госпітальних кластерів та встановлення їх меж, затвердженого постановою Кабінету Міністрів України від 28 лютого 2023 р. № 174 “Деякі питання організації спроможної мережі закладів охорони здоров'я” (Офіційний вісник України, 2023 р., № 27, ст. 1515), та інших суб'єктів господарювання, що не увійшли до спроможної мережі.
{Пункт 10 доповнено абзацом згідно з Постановою КМ № 1502 від 19.11.2025}
11. Суб'єкт господарювання, який бажає укласти договір з НСЗУ на визначених в оголошенні умовах, до подання пропозиції повинен забезпечити внесення до системи актуальної інформації про:
1) суб'єкта господарювання, місця надання ним медичних послуг та медичне обладнання, перелік якого затверджується МОЗ за поданням НСЗУ;
{Абзац другий пункту 11 із змінами, внесеними згідно з Постановою КМ № 1242 від 01.11.2024}
2) суб'єктів господарювання, які будуть залучені до виконання договору;
3) уповноважених осіб та медичних працівників, які будуть залучені до укладення або виконання договору.
Суб'єкт господарювання зобов'язаний забезпечити використання уповноваженими особами та медичними працівниками, які будуть залучені до укладення або виконання договору, кваліфікованого електронного підпису або удосконаленого електронного підпису, що базується на кваліфікованому сертифікаті електронного підпису (далі - електронний підпис). У кваліфікованому сертифікаті електронного підпису додатково до ідентифікаційних даних фізичної особи містяться ідентифікаційні дані відповідного суб'єкта господарювання.
{Абзац п'ятий пункту 11 в редакції Постанови КМ № 112 від 31.01.2025}
12. У разі коли після подання пропозиції інформація, зазначена в пункті 11 цього Порядку, змінюється, суб'єкт господарювання повинен в той же день внести відповідні зміни до системи.
13. Суб'єкт господарювання, який бажає укласти договір з НСЗУ на визначених в оголошенні умовах, подає до НСЗУ пропозицію та інформацію, визначену в пункті 11 цього Порядку (з урахуванням її оновлення відповідно до пункту 12 цього Порядку).
14. Пропозиція, зокрема, повинна містити:
скановану копію в електронній формі документа, що підтверджує повноваження представника (у разі підписання заяви та доданих до неї документів представником суб'єкта господарювання, крім випадку, коли відомості про повноваження представника містяться в Єдиному державному реєстрі юридичних осіб, фізичних осіб - підприємців та громадських формувань), або відомості (посилання) щодо наявності такої інформації в державному реєстрі, базі даних або інших інформаційних ресурсах;
підтвердження суб'єкта господарювання про відповідність усіх місць надання послуг:
- вимогам щодо доступності медичних послуг для осіб з інвалідністю та інших маломобільних груп населення;
- вимогам щодо забезпечення перекладу українською жестовою мовою (із української жестової мови).
{Пункт 14 в редакції Постанови КМ № 1502 від 19.11.2025}
15. Датою подання пропозиції є дата подання заяви з усіма документами за умови внесення до системи всієї інформації, зазначеної в оголошенні.
151. Суб'єкт господарювання, який подав звернення, передбачене пунктом 41 цього Порядку, подає разом із заявою необхідні для укладення договору документи та/або інформацію, зокрема передбачені пунктом 11, абзацом другим пункту 14 цього Порядку, лише у разі необхідності їх оновлення.
{Порядок доповнено пунктом 151 згідно з Постановою КМ № 1168 від 10.11.2021}
152. Якщо у минулому періоді щодо суб'єкта господарювання, який укладає договір, складався план усунення виявлених порушень або план заходів з удосконалення медичного обслуговування, разом із заявою подаються відповідні документи та інформація, що підтверджують виконання цього плану, якщо вони не були надані раніше.
{Порядок доповнено пунктом 152 згідно з Постановою КМ № 1093 від 17.10.2023}
16. Подаючи пропозицію, суб'єкт господарювання підтверджує достовірність наданої інформації, що відповідає умовам закупівлі, та може надавати медичні послуги згідно із специфікацією. В окремих випадках, визначених в оголошенні, дозволяється подання пропозиції із зобов'язанням виконати умови закупівлі протягом визначеного строку.
{Пункт 16 із змінами, внесеними згідно з Постановами КМ № 1168 від 10.11.2021, № 1502 від 19.11.2025}
17. У разі виявлення у поданій пропозиції неповної інформації, помилок або недоліків суб'єкт господарювання має право подати оновлену пропозицію із усунутими недоліками до закінчення строку подання пропозицій, визначеного в оголошенні.
{Пункт 17 із змінами, внесеними згідно з Постановою КМ № 1502 від 19.11.2025}
18. Пропозиції, подані після закінчення строку їх подання, визначеного в оголошенні, не розглядаються.
У разі наявності в надавача медичних послуг договору щодо надання окремих медичних послуг або груп (пакетів) медичних послуг повторні пропозиції про укладення договору щодо надання аналогічних медичних послуг або груп (пакетів) медичних послуг не розглядаються.
{Пункт 18 доповнено абзацом згідно з Постановою КМ № 331 від 24.04.2020 - застосовується з 1 квітня 2020 року та діє у період карантину, встановленого з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2, та протягом 30 календарних днів після його відміни; із змінами, внесеними згідно з Постановою КМ № 1502 від 19.11.2025}
19. НСЗУ протягом строку розгляду пропозицій, визначеного в оголошенні:
1) розглядає подані пропозиції, зокрема додані до заяви документи та інформацію в системі, щодо відповідності умовам, зазначеним в оголошенні;
{Підпункт 1 пункту 19 із змінами, внесеними згідно з Постановою КМ № 1168 від 10.11.2021; в редакції Постанови КМ № 1502 від 19.11.2025}
2) проводить у разі потреби переговори із суб'єктами господарювання, які подали пропозиції, що відповідають умовам, зазначеним в оголошенні, для забезпечення універсального доступу населення до медичних послуг за програмою медичних гарантій;
3) у разі відсутності встановленого у кошторисі відповідного бюджетного призначення на програму медичних гарантій надсилає суб'єкту господарювання, який подав пропозицію, що відповідає умовам, зазначеним в оголошенні, повідомлення про намір укласти з ним договір.
{Підпункт 4 пункту 19 виключено на підставі Постанови КМ № 820 від 09.08.2021 - щодо набрання чинності змін див. пункт 2 Постанови}
{Підпункт 5 пункту 19 виключено на підставі Постанови КМ № 1502 від 19.11.2025}
Підписаний уповноваженою особою НСЗУ проект договору є пропозицією укласти договір (оферта) із строком дії десять календарних днів з дати його підписання уповноваженою особою НСЗУ. Якщо суб'єкт господарювання не підписав в системі договору протягом встановленого строку такий договір втрачає свою силу.
191. Після встановлення у кошторисі відповідних бюджетних асигнувань на програму медичних гарантій на відповідний період НСЗУ формує та підписує проект договору з додатками і надсилає його суб'єкту господарювання, який подав пропозицію та відповідає умовам, зазначеним в оголошенні.
Договір може бути укладений на строк більше одного календарного року, але не більш як на три календарних роки. Взяття бюджетних зобов'язань за договором на кожний бюджетний період здійснюється в межах встановлених бюджетних призначень на відповідний бюджетний період.
{Пункт 191 доповнено абзацом згідно з Постановою КМ № 1110 від 26.09.2024}
{Порядок доповнено пунктом 191 згідно з Постановою КМ № 820 від 09.08.2021 - щодо набрання чинності змін див. пункт 2 Постанови}
192. Підписаний НСЗУ та надісланий суб'єкту господарювання проект договору є пропозицією укласти договір (оферта), який діє протягом десяти календарних днів з дати підписання. Якщо суб'єкт господарювання не підписав договір протягом установленого строку пропозиція (оферта) втрачає свою силу, а договір вважається неукладеним.
{Порядок доповнено пунктом 192 згідно з Постановою КМ № 820 від 09.08.2021 - щодо набрання чинності змін див. пункт 2 Постанови}
20. У разі невідповідності умовам, зазначеним в оголошенні, або наявності в пропозиції недостовірної чи неповної інформації НСЗУ протягом трьох робочих днів від дати встановлення такої невідповідності або виявлення недостовірної чи неповної інформації надсилає відповідному суб'єкту господарювання повідомлення про необхідність виправлення помилки або подання необхідної інформації та документів (далі - повідомлення про виправлення помилок). Суб'єкт господарювання повинен усунути недоліки та подати необхідну інформацію і документи до граничного строку подання пропозицій, визначеного в оголошенні. Якщо повідомлення про виправлення помилок надіслано після граничної дати подання пропозицій, суб'єкт господарювання має право подати оновлену пропозицію протягом двох робочих днів з дня надіслання НСЗУ повідомлення про виправлення помилок.
Пропозиції з виправленими помилками та будь-яка додаткова інформація чи документи, подані після закінчення зазначеного в цьому пункті строку, не розглядаються.
21. У разі відсутності пропозицій, які відповідають умовам, зазначеним в оголошенні, НСЗУ в разі потреби переглядає умови закупівлі та специфікації відповідно до пункту 7 цього Порядку та розміщує на офіційному веб-сайті повторне оголошення.
22. Протягом десяти календарних днів з дати підписання проекту договору уповноваженою особою НСЗУ керівник або уповноважена особа суб'єкта господарювання накладає електронний підпис на такий договір. Накладенням електронного підпису на договір уповноважена особа суб'єкта господарювання підтверджує, що суб'єкт господарювання відповідає умовам закупівлі та спроможний надавати медичні послуги згідно із специфікацією.
23. Договір вважається укладеним та набирає чинності з дати його підписання уповноваженими особами НСЗУ та суб'єкта господарювання, якщо інше не передбачене договором, але не раніше дати встановлення в кошторисі відповідного бюджетного призначення для НСЗУ.
24. Договір разом з усіма додатками (за умови знеособлення персональних даних) підлягає оприлюдненню на офіційному веб-сайті НСЗУ протягом п'яти робочих днів з дня його укладення. Інформація про укладений договір включається до інформаційної системи НСЗУ в центральній базі даних системи відповідно до законодавства.
{Пункт 24 із змінами, внесеними згідно з Постановою КМ № 641 від 24.06.2023}
Внесення змін та припинення дії договору
25. Суб'єкт господарювання або НСЗУ мають право надіслати один одному через систему пропозицію щодо зміни або припинення укладеного між ними договору в порядку та на умовах, передбачених договором. З цією метою суб'єкт господарювання або НСЗУ повинні надіслати один одному проект договору про внесення змін до договору з накладеним електронним підписом через систему.
26. Проект договору щодо внесення змін до договору розглядається суб'єктом господарювання або НСЗУ протягом не більше ніж десяти календарних днів з дня його надходження.
{Пункт 26 із змінами, внесеними згідно з Постановою КМ № 820 від 09.08.2021}
27. Після узгодження остаточної редакції проекту договору про внесення змін до договору уповноважені особи НСЗУ та суб'єкта господарювання підписують відповідний проект договору про внесення змін до договору через систему з дотриманням вимог законодавства про електронні документи та електронний документообіг.
28. У разі незгоди із запропонованими змінами суб'єкт господарювання та НСЗУ розв'язують спір шляхом ведення переговорів або в судовому порядку.
Дія договору припиняється після закінчення строку, на який його укладено, за умови, що він не продовжений, або у разі настання інших підстав, передбачених законом або договором.
29. У разі реорганізації юридичної особи – надавача медичних послуг шляхом приєднання до завершення зазначеної процедури в установленому порядку НСЗУ за одночасними зверненнями надавача медичних послуг, до якого приєднується заклад охорони здоров'я, що припиняється, якому майно передане в оперативне управління або на праві узуфрукта державного або комунального майна такого закладу охорони здоров'я та до якого переведено медичних працівників такого закладу охорони здоров'я (далі - надавач - потенційний правонаступник), і надавача, який припиняється шляхом реорганізації (приєднується до надавача потенційного правонаступника), формує проект договору щодо внесення змін до договору, укладеного з надавачем - потенційним правонаступником, в частині доповнення його новими додатками щодо спеціальних умов надання інших медичних послуг, які надавалися надавачем, що припиняється.
{Порядок доповнено пунктом 29 згідно з Постановою КМ № 1139 від 20.10.2023 - застосовується з 1 вересня 2023 року; із змінами, внесеними згідно з Постановою КМ № 1363 від 22.10.2025}
{Порядок в редакції Постанови КМ № 1073 від 27.11.2019}
ЗАТВЕРДЖЕНО
постановою Кабінету Міністрів України
від 25 квітня 2018 р. № 410
(в редакції постанови Кабінету Міністрів України
від 6 жовтня 2021 р. № 1067)
ТИПОВА ФОРМА
договору про медичне обслуговування населення за програмою медичних гарантій
{Типова форма договору в редакції Постанови КМ № 134 від 27.02.2019; із змінами, внесеними згідно з Постановами КМ № 1073 від 27.11.2019, № 65 від 05.02.2020 - діє до 31 березня 2021 р. з урахуванням змін, внесених Постановою КМ № 1299 від 21.12.2020, № 1166 від 25.11.2020; із змінами, внесеними згідно з Постановою КМ № 820 від 09.08.2021 - щодо набрання чинності змін див. пункт 2 Постанови; в редакції Постанови КМ № 1067 від 06.10.2021; із змінами, внесеними згідно з Постановами КМ № 1168 від 10.11.2021, № 1268 від 04.11.2022, № 1093 від 17.10.2023, № 1139 від 20.10.2023 - застосовується з 1 вересня 2023 року, № 1110 від 26.09.2024, № 112 від 31.01.2025, № 511 від 02.05.2025, № 1352 від 22.10.2025 - застосовується з 1 листопада 2025 року, № 1363 від 22.10.2025}
Додаток 1
до договору
(в редакції постанови Кабінету Міністрів України
від 2 травня 2025 р. № 511)
СПЕЦІАЛЬНІ УМОВИ
надання медичних послуг, пов'язаних з первинною медичною допомогою
{Додаток 1 до Типової форми договору із змінами, внесеними згідно з Постановою КМ № 1117 від 18.12.2018 - діє до 31 грудня 2019 року; в редакції Постанови КМ № 134 від 27.02.2019; із змінами, внесеними згідно з Постановами КМ № 1073 від 27.11.2019, № 112 від 31.01.2025; в редакції Постанови КМ № 511 від 02.05.2025}
Додаток 2
до договору
(в редакції постанови Кабінету Міністрів України
від 27 листопада 2019 р. № 1073)
СПЕЦІАЛЬНІ УМОВИ
надання інших медичних послуг
{Додаток 2 до Типової форми договору в редакції Постанови КМ № 134 від 27.02.2019; в редакції Постанови КМ № 1073 від 27.11.2019; із змінами, внесеними згідно з Постановами КМ № 267 від 08.04.2020, № 331 від 24.04.2020 - застосовується з 1 квітня 2020 року та діє у період карантину, встановленого з метою запобігання поширенню на території України гострої респіраторної хвороби COVID-19, спричиненої коронавірусом SARS-CoV-2, та протягом 30 календарних днів після його відміни; із змінами, внесеними згідно з Постановами КМ № 229 від 09.03.2021 - застосовується з 1 грудня 2020 року, № 1139 від 20.10.2023 - застосовується з 1 вересня 2023 року, № 1110 від 26.09.2024, № 511 від 02.05.2025}
Додаток 3
до договору
(в редакції постанови Кабінету Міністрів України
від 21 квітня 2023 р. № 376)
ПЕРЕЛІК
зобов'язань надавача щодо забезпечення належного рівня надання медичних послуг за договором
1. Надавач протягом строку дії договору відповідно до законодавства зобов'язаний:
1) забезпечити за напрямами надання медичної допомоги в стаціонарних умовах дорослим і дітям:
наявність відділу з інфекційного контролю (з розрахунку 250 ліжок на одну особу, яка працює на умовах повної зайнятості);
наявність затвердженого керівником надавача плану дій з профілактики інфекцій та інфекційного контролю на поточний рік та визначеного бюджету на його реалізацію, який включає або частиною якого є плани дій з покращення гігієни рук і адміністрування антимікробних лікарських засобів;
проведення спостереження за споживанням антимікробних лікарських засобів і ведення обліку спожитих засобів відповідно до Інструкції з впровадження адміністрування антимікробних препаратів в закладах охорони здоров'я, які надають медичну допомогу в стаціонарних умовах, затвердженої МОЗ;
проведення рутинного епідеміологічного нагляду за інфекційними хворобами, пов'язаними з наданням медичної допомоги (інфекціями області хірургічного втручання (за наявності хірургічних відділень), девайс-асоційованими інфекціями та інфекційними хворобами, викликаними Clostridium difficile, включно з проведенням моніторингу антимікробної резистентності клінічно значущих збудників);
{Абзац шостий підпункту 1 пункту 1 виключено на підставі Постанови КМ № 1394 від 22.12.2023}
наявність стандартних операційних процедур з гігієни рук, деконтамінації медичних виробів, очищення і дезінфекції поверхонь, поводження з медичними відходами, безпеки під час проведення ін'єкцій, медичного сортування (тріажу); стандартних, контактних, крапельних і аерогенних заходів із запобігання інфікуванню, реагування на виникнення надзвичайних і аварійних ситуацій; затвердження переліку антимікробних лікарських засобів, які використовуються в закладі охорони здоров'я, протоколів периопераційної антибіотикопрофілактики і емпіричної антимікробної терапії, затвердження протоколів преавторизації призначення антимікробних лікарських засобів;
наявність затвердженого графіка навчань медичних працівників з профілактики інфекцій та інфекційного контролю на поточний рік та наявність підтвердних документів щодо проведених навчання, підготовки і перевірки знань медичних працівників з профілактики інфекцій та інфекційного контролю, включно із заповненими формами проведеного анкетування/перевірки знань медичних працівників і звітів щодо проведених навчальних заходів;
наявність запасу засобів індивідуального захисту і засобів специфічної хіміопрофілактики на випадок виникнення надзвичайної ситуації у сфері громадського здоров'я;
наявність однієї палати на кожні 20 ліжок для індивідуальної/групової ізоляції пацієнтів з інфекційними хворобами з крапельним шляхом інфікування та/або пацієнтів, інфікованих мікроорганізмами з резистентністю;
відстань між ліжками (з усіх сторін) мінімум 1 метр;
наявність мінімум одного унітазу на 20 ліжок стаціонару;
наявність палат захисної ізоляції пацієнтів у надавачів, які проводять трансплантацію кісткового мозку;
проведення передопераційного бактеріологічного обстеження пацієнтів перед плановим хірургічним втручанням на S. aureus (мазок з носа), дослідження калу на виявлення токсинів А і В Clostridium difficile, бактеріологічне скринінгове дослідження щодо наявності мікроорганізмів з мультирезистентністю до антимікробних лікарських засобів відповідно до галузевих стандартів у сфері охорони здоров'я, затверджених МОЗ;
наявність приміщень/палат, що розраховані на розміщення максимально двох пацієнтів у протитуберкульозних закладах охорони здоров'я;
2) забезпечити за напрямами надання медичної допомоги в амбулаторних умовах дорослим і дітям:
наявність затвердженого плану дій з профілактики інфекцій та інфекційного контролю на поточний рік, який включає або частиною якого є план дій з покращення гігієни рук (крім фізичних осіб - підприємців, які мають ліцензію на провадження господарської діяльності з медичної практики);
наявність стандартних операційних процедур з гігієни рук, деконтамінації медичних виробів, очищення і дезінфекції поверхонь, поводження з медичними відходами, безпеки під час проведення ін'єкцій, медичного сортування (тріажу); стандартних, контактних, крапельних і аерогенних заходів із запобігання інфікуванню, реагування на виникнення надзвичайних і аварійних ситуацій;
наявність затвердженого графіка навчань медичних працівників з профілактики інфекцій та інфекційного контролю на поточний рік та наявність підтвердних документів щодо проведених навчання, підготовки і перевірки знань медичних працівників з профілактики інфекцій та інфекційного контролю, включно із заповненими формами проведеного анкетування/перевірки знань медичних працівників і звітів щодо проведених навчальних заходів (крім фізичних осіб - підприємців, які мають ліцензію на провадження господарської діяльності з медичної практики);
наявність запасу засобів індивідуального захисту і засобів специфічної хіміопрофілактики на випадок виникнення надзвичайної ситуації у сфері охорони здоров'я;
3) стимулювати застосування та призначення лікарями лікарських засобів з доведеною клінічною ефективністю;
4) забезпечити функціонування системи розгляду та оперативного реагування на звернення пацієнтів, зокрема створити реєстр скарг пацієнтів та оприлюднювати в місцях надання послуг (за умови знеособлення персональних даних) інформацію про причини звернення та вжиті заходи;
5) створити та забезпечити функціонування системи внутрішнього контролю якості медичного обслуговування;
6) реєструвати та подавати щокварталу замовнику звіт про випадки, зазначені у пункті 4 цього додатка, які сталися під час надання послуг;
7) забезпечувати здійснення розрахунку справедливого співвідношення між заробітною платою медичних працівників та керівного складу закладів охорони здоров'я, диференціації заробітної плати з урахуванням обсягів, складності, відповідальності та умов виконуваної роботи, кваліфікації працівника;
8) вживати заходів до підвищення заробітної плати працівників;
9) сприяти перегляду та вдосконаленню колективно-договірного регулювання трудових відносин і соціально-економічних інтересів медичних працівників, зокрема стосовно оплати праці, режиму роботи, часу відпочинку, безпечних умов праці, соціального захисту;
10) забезпечувати виплату заробітної плати працівникам державних та комунальних закладів охорони здоров'я у розмірі не меншому, ніж передбачено пунктом 1 постанови Кабінету Міністрів України від 13 січня 2023 р. № 28 “Деякі питання оплати праці працівників державних та комунальних закладів охорони здоров'я” (Офіційний вісник України, 2023 р., № 9, ст. 644, № 51, ст. 2845);
11) забезпечувати прозорість надання медичних послуг, що можуть надаватися за плату від юридичних і фізичних осіб, шляхом:
встановлення переліку послуг з медичного обслуговування населення, що можуть надаватися за плату від юридичних і фізичних осіб, їх вартості, які оприлюднюються на веб-сайті закладу охорони здоров'я та розміщуються на інформаційних стендах всередині закладу охорони здоров'я;
оприлюднення переліку послуг з медичного обслуговування населення, що надаються закладом охорони здоров'я для пацієнтів безоплатно, за рахунок коштів державного або місцевого бюджету, зокрема в межах програми державних гарантій медичного обслуговування населення, на веб-сайті закладу охорони здоров'я та розміщення на інформаційних стендах всередині закладу охорони здоров'я;
оформлення надання послуг з медичного обслуговування населення за плату від юридичних і фізичних осіб відповідними підтвердними документами, внесення до електронної системи охорони здоров'я із зазначенням джерела оплати, здійснення розрахунку виключно в безготівковій формі;
12) забезпечувати виконання вимог щодо покращеного харчування військовослужбовців під час їх лікування відповідно до постанови Кабінету Міністрів України від 13 серпня 2024 р. № 955 “Про затвердження Порядку забезпечення покращеного харчування військовослужбовців під час лікування у закладах охорони здоров'я усіх форм власності та підпорядкування відповідно до норм, які застосовуються у військово-медичних закладах” (Офіційний вісник України, 2024 р., № 80, ст. 4723).
2. Надавач зобов'язаний протягом строку дії договору співпрацювати із замовником з метою вироблення програми контролю за якістю медичного обслуговування, зокрема:
1) затверджувати правила внутрішнього розпорядку медичними працівниками та контролювати їх виконання;
2) затверджувати план підвищення якості медичного обслуговування працівниками та підрядниками надавача та контролювати його виконання;
3) призначити уповноважених осіб, які будуть відповідальними за реєстрацію інформації про випадки, зазначені у пункті 4 цього Порядку, проводити внутрішні перевірки якості медичного обслуговування та вживати заходів до усунення причин та запобігання випадкам відхилення від установлених договором та законодавством умов надання медичних послуг.
3. Надавач зобов'язаний реєструвати та подавати щокварталу замовнику інформацію про випадки, зазначені у пункті 4 цього Порядку:
1) короткий опис випадку;
2) перелік медичних працівників, які мають відношення до випадку;
3) наслідки випадку;
4) заходи, вжиті у зв'язку з настанням випадку;
5) заходи, вжиті для запобігання подібним випадкам.
4. До звіту включається інформація, зокрема, про такі випадки:
1) видалення чужорідного тіла після попереднього хірургічного втручання;
2) переливання крові, несумісної до групи крові чи резус-фактора пацієнта;
3) проведення медичних втручань чи надання лікарських засобів не тому пацієнту, якому вони призначені, або не на тій частині тіла пацієнта;
4) нещасний випадок з пацієнтом, що стався в місці надання медичних послуг;
5) помилка під час призначення лікарського засобу;
6) внесення до медичних записів пацієнта недостовірної інформації про надані послуги.
5. У разі отримання замовником від уповноважених органів інформації про те, що надавач порушує вимоги законодавства, якого він зобов'язаний дотримуватися під час медичного обслуговування, сторони зобов'язані включити до плану заходів з удосконалення медичного обслуговування, передбаченого підпунктом 34 пункту 19 Типової форми договору про медичне обслуговування населення за програмою медичних гарантій, заходи із усунення таких порушень.
{Типову форму доповнено додатком 3 згідно з Постановою КМ № 1073 від 27.11.2019; із змінами, внесеними згідно з Постановами КМ № 1334 від 15.12.2021, № 2 від 12.01.2022 - застосовується з 1 січня 2022 року, № 1268 від 04.11.2022, № 28 від 13.01.2023 - застосовується з 1 січня 2023 року, № 482 від 12.05.2023, № 1093 від 17.10.2023, № 1139 від 20.10.2023 - застосовується з 1 вересня 2023 року; в редакції Постанови КМ № 376 від 21.04.2023; із змінами, внесеними згідно з Постановами КМ № 1394 від 22.12.2023, № 159 від 13.02.2024 - застосовується з 1 січня 2024 року, № 781 від 05.07.2024, № 1503 від 24.12.2024 - застосовується з 1 січня 2025 р.}
Додаток 4
до договору
ПОРЯДОК
здійснення моніторингу дотримання надавачами медичних послуг умов договорів про медичне обслуговування населення
1. Цей Порядок визначає механізм здійснення моніторингу дотримання надавачами медичних послуг умов договорів про медичне обслуговування населення за програмою медичних гарантій (далі - договір). Порядок є невід'ємною частиною договору та обов'язковий для дотримання сторонами, крім випадків, передбачених договором та цим Порядком.
2. У цьому Порядку терміни використовуються у такому значенні:
підрозділи апарату замовника - самостійні структурні підрозділи апарату НСЗУ та міжрегіональні територіальні структурні підрозділи НСЗУ;
моніторингова група - група, яка здійснює фактичний моніторинг та формується керівниками відповідальних підрозділів апарату замовника із можливістю включення до неї працівників інших підрозділів замовника. Рішення про визначення відповідального підрозділу апарату замовника для проведення фактичного моніторингу приймає керівник замовника відповідно до цього Порядку та внутрішніх актів замовника;
моніторингове дослідження - безпосереднє здійснення моніторинговою групою фактичного моніторингу у строк до 20 робочих днів після отримання запитуваних у запиті документів та/або інформації або фактичного початку моніторингового візиту з можливістю продовження на строк до десяти робочих днів за відповідним клопотанням керівника моніторингової групи до керівника відповідального підрозділу апарату замовника, після завершення якого складається висновок за результатами моніторингу (далі - висновок).
Інші терміни в цьому Порядку вживаються у значенні, наведеному в Основах законодавства України про охорону здоров'я, Законі України “Про державні фінансові гарантії медичного обслуговування населення”, Порядку функціонування електронної системи охорони здоров'я, затвердженому постановою Кабінету Міністрів України від 25 квітня 2018 р. № 411 “Деякі питання електронної системи охорони здоров'я” (Офіційний вісник України, 2018 р., № 46, ст. 1604), та договорі.
3. Моніторинг здійснюється з метою:
1) покращення діяльності надавачів медичних послуг (далі - надавач) у межах реалізації програми медичних гарантій;
2) підвищення ефективності використання коштів за програмою медичних гарантій;
3) підвищення прозорості відносин між замовником та надавачами;
4) виявлення, усунення та запобігання можливим порушенням умов договору;
5) підвищення якості, повноти та достовірності інформації в електронній системі охорони здоров'я та інформаційній системі замовника.
4. Моніторинг здійснюється підрозділами апарату замовника. Із працівників відповідальних підрозділів апарату замовника формуються моніторингові групи, які здійснюють фактичний моніторинг. Моніторингова група складається не менше ніж з трьох осіб, включаючи її керівника та секретаря. Формування моніторингової групи відбувається з урахуванням антикорупційного законодавства. Кількість членів моніторингової групи та її персональний склад визначаються залежно від предмета моніторингу.
5. До складу моніторингових груп можуть бути включені працівники інших підрозділів апарату замовника за попередньою згодою керівників таких підрозділів або за рішенням керівника замовника.
6. Планування моніторингу, координація здійснення моніторингу, методологічний та інформаційний супровід моніторингу, розгляд пояснень та/або заперечень надавача до висновку та формування рішення щодо врахування пояснень та/або заперечень надавача до висновку, внесення пропозицій керівнику замовника щодо вжиття заходів реагування за результатами розгляду пояснень та/або заперечень надавача до висновку покладаються на самостійні структурні підрозділи апарату НСЗУ.
7. Фактичний моніторинг здійснюється планово або позапланово відповідно до цього Порядку.
8. Підставою для ухвалення рішення про проведення планового фактичного моніторингу є виключно інформація, отримана за результатами автоматичного моніторингу, яка свідчить про наявність середнього чи високого ризику можливих порушень надавачем умов договору.
Підставами для проведення позапланового фактичного моніторингу можуть бути:
інформація, отримана за результатами автоматичного моніторингу, яка свідчить про наявність низького, середнього чи високого ризику можливих порушень надавачем умов договору;
перевірка виконання плану усунення виявлених порушень, складеного відповідно до умов договору;
систематичне порушення надавачем умов договору.
9. Замовник має право:
1) здійснювати моніторинг відповідно до умов договору, цього Порядку;
2) на отримання документів та інформації з метою проведення моніторингу за запитом;
3) на допуск моніторингової групи до місць надання медичної допомоги та інших місць проведення моніторингового візиту;
4) складати акт про недопуск моніторингової групи до місць надання медичної допомоги та інших місць проведення моніторингового візиту;
5) залучати до роботи моніторингової групи зовнішніх експертів з окремих питань як консультантів за їх згодою. Залучені експерти не отримують статусу члена моніторингової групи і не отримують винагороди за свою участь у здійсненні фактичного моніторингу.
Замовник також має інші права, що витікають із положень цього Порядку та умов договору.
10. Замовник зобов'язується:
1) під час здійснення моніторингу враховувати всі подані надавачем підтвердні документи;
2) повідомляти надавачу про результати здійснення моніторингу. У разі здійснення фактичного моніторингу замовник надає надавачу висновок, який повинен містити, зокрема:
перелік осіб, які здійснювали моніторинг;
перелік місць надання медичних послуг надавачем та його підрядників, до яких здійснювався моніторинговий візит (у разі його здійснення);
перелік матеріалів, які були досліджені під час здійснення моніторингу;
результати моніторингу із зазначенням пунктів договору, вимоги яких були порушені (у разі виявлення таких порушень);
дату складення висновку;
іншу необхідну інформацію;
3) розглядати та враховувати (за наявності) пояснення та/або заперечення надавача до висновку під час ухвалення рішення щодо застосування до надавача відповідних заходів реагування, передбачених договором.
11. Надавач має право:
1) надавати замовнику пояснення та/або заперечення до висновку;
2) брати участь у розгляді пояснень та/або заперечень до висновку (зокрема із застосуванням технічних засобів електронних комунікацій);
3) користуватися іншими правами, що витікають із положень цього Порядку та умов договору.
12. Надавач зобов'язується:
1) не перешкоджати проведенню моніторингу згідно з умовами договору;
2) на підставі запиту замовника не пізніше п'яти робочих днів з дня отримання запиту, якщо інше не передбачено положеннями цього Порядку, надавати замовнику копії документів, засвідчені в установленому законодавством Порядку, та/або інформацію, що запитується замовником;
3) забезпечувати доступ представників замовника до місць надання медичних послуг, до медичної документації та документів (договорів, технічної документації, експертних висновків, довідок тощо), які пов'язані з наданням медичних послуг надавачем та не належать до медичних документів, а також до обладнання, наявність якого передбачено умовами договору;
4) забезпечувати належні умови для представників замовника під час проведення моніторингового візиту, зокрема надавати усні та/або письмові відповіді та роз'яснення на всі питання, що стосуються предмета моніторингового візиту.
13. Плановий моніторинг здійснюється на підставі затвердженого замовником плану проведення моніторингу, який містить інформацію, отриману за результатами автоматичного моніторингу, яка свідчить про наявність середнього чи високого ризику можливих порушень надавачем умов договору. Планування здійснюється з урахуванням результатів автоматичного моніторингу за алгоритмами автоматизованого оцінювання надавачів медичних послуг з використанням ризик-орієнтованого підходу. Підставою для проведення документального моніторингу є наявність інформації за результатами автоматичного моніторингу, яка свідчить про наявність середнього ризику можливих порушень надавачем умов договору. Підставою для проведення моніторингового візиту є наявність інформації за результатами автоматичного моніторингу, яка свідчить про наявність високого ризику можливих порушень надавачем умов договору. Наявність інформації за результатами автоматичного моніторингу, яка свідчить про наявність низького ризику можливих порушень надавачем умов договору, не може бути підставою для проведення документального моніторингу.
14. План проведення моніторингу складається на півріччя (шість місяців) та після затвердження доводиться до відома надавачів у випадку, якщо надавач належить до державної або комунальної форми власності, органу, до сфери управління якого належить надавач, шляхом відправлення листів за допомогою електронної пошти та оприлюднення на офіційному веб-сайті замовника. Під час здійснення автоматичного моніторингу для формування плану проведення моніторингу на відповідне півріччя використовуються дані щодо надавачів за шість місяців, що передують плановому періоду, зокрема можуть аналізуватися дані за договорами, які вже припинили дію.
15. Протягом 15 календарних днів після оприлюднення затвердженого плану проведення моніторингу керівник відповідального підрозділу апарату замовника видає доручення про здійснення фактичного моніторингу, в якому зазначається інформація, передбачена внутрішніми актами замовника, відповідно до предмета моніторингу, визначеного виключно затвердженим планом проведення моніторингу.
Доручення надається до виконання моніторинговій групі.
17. Про проведення планового моніторингового візиту замовник повідомляє надавачу у строк не пізніше ніж за п'ять календарних днів до дати проведення моніторингового візиту. Повідомлення надсилається за місцезнаходженням надавача рекомендованим листом з повідомленням про вручення або особисто вручається (через відповідальні підрозділи апарату замовника) уповноваженому представнику надавача та на адресу електронної пошти надавача, зазначену в договорі. Датою повідомлення про проведення планового моніторингового візиту є дата отримання листа або особистого вручення повідомлення.
18. Позаплановий моніторинг проводиться:
1) у разі, коли в ході проведення автоматичного моніторингу є інформація про наявність низького, середнього чи високого ризику можливих порушень надавачем умов договору, факт наявності або відсутності яких не можна підтвердити засобами автоматичного моніторингу;
2) для перевірки виконання плану усунення виявлених порушень, складеного відповідно до умов договору;
3) у разі систематичного порушення надавачем медичних послуг умов договору.
19. Позаплановий моніторинг проводиться за дорученням керівника відповідального підрозділу апарату замовника на підставі інформації, отриманої від підрозділу замовника, відповідального за здійснення моніторингу, в якому зазначається інформація, передбачена внутрішніми актами замовника.
20. Якщо виконання доручення про проведення позапланового документального моніторингу не вимагає отримання від надавача великого обсягу інформації та/або документів, у такому дорученні також зазначається про скорочений строк надання запитуваних документів та/або інформації від надавача та скорочений строк моніторингового дослідження. У такому випадку в запиті до надавача керівник відповідального підрозділу апарату замовника зазначає про необхідність надання документів та/або інформації у строк до двох робочих днів, а моніторингове дослідження проводиться протягом п'яти робочих днів з моменту отримання запитуваних документів та/або інформації.
21. За результатами проведення фактичного моніторингу складається висновок, який містить інформацію про результати фактичного моніторингу.
22. Висновок складається протягом п'яти робочих днів з дня завершення моніторингового дослідження.
23. Сформований висновок вноситься в електронній формі в систему електронного документообігу у встановленому Порядку та підписується всіма членами моніторингової групи.
24. До висновку за результатами моніторингу включається опис стану виконання пунктів договору, які підлягали фактичному моніторингу, зокрема із зазначенням інформації про порушення/відсутність порушення відповідних умов договору та чіткий спосіб усунення виявлених порушень (у разі наявності).
25. Лист із висновком надсилається надавачу у випадку, якщо надавач належить до державної або комунальної форми власності, органу, до сфери управління якого належить надавач, рекомендованим листом з повідомленням про вручення протягом трьох робочих днів з дня підписання.
26. Надавач протягом п'яти робочих днів після отримання листа з висновком має право надати свої зауваження та/або заперечення до висновку. Пояснення та/або заперечення, надані з порушенням зазначеного строку, не розглядаються.
27. За відсутності зауважень та/або заперечень із сторони надавача висновок, який містить інформацію про наявність порушень умов договору, є підставою для внесення пропозиції керівнику замовника щодо вжиття заходів реагування за результатами здійснення моніторингу, передбачених договором.
28. Якщо в ході проведення моніторингу виявлено факти, які можуть свідчити про вчинення кримінального правопорушення або порушень умов надання медичних послуг, розгляд яких перебуває поза договірними відносинами між надавачем і замовником та правами замовника за договором, замовник передає інформацію про такі факти до відповідних державних та правоохоронних органів.
29. Протягом п'яти робочих днів після отримання висновку надавач має право надати пояснення та/або заперечення до висновку.
30. Розгляд пояснень та/або заперечень до висновку здійснюється самостійними структурними підрозділами апарату НСЗУ.
31. Із складу працівників самостійних структурних підрозділів апарату НСЗУ формуються комісії з розгляду зауважень та/або заперечень надавача (далі - комісії), чисельний та персональний склад яких затверджується наказом керівника замовника та не може становити менше трьох осіб.
32. Для надання коментарів та пояснень до розгляду пояснень та/або заперечень надавача можуть залучатися члени моніторингової групи, яка здійснювала моніторинг (у разі необхідності). Такі члени моніторингової групи не є членами комісії.
33. Засідання комісії призначається не пізніше десяти робочих днів з дня отримання комісією матеріалів, сформованих під час проведення фактичного моніторингу, та відбувається не пізніше 25 робочих днів з моменту отримання комісією таких матеріалів.
34. Не пізніше ніж за три робочих дні до дня засідання комісії замовник готує та надсилає до відповідного надавача лист про розгляд пояснень та/або заперечень надавача із запрошенням на зазначений розгляд, в якому наводить форми можливої участі у розгляді, зокрема з можливістю представникам надавача взяти участь у розгляді за допомогою технічних засобів електронних комунікацій. Лист надсилається за місцезнаходженням надавача рекомендованим листом з повідомленням про вручення або особисто вручається (представником відповідального підрозділу апарату замовника) уповноваженому представнику надавача, а також надсилається на адресу електронної пошти надавача.
35. Участь представника надавача у розгляді пояснень та/або заперечень не є обов'язковою. Не пізніш як за один робочий день до дня засідання комісії надавач повідомляє замовнику про участь у розгляді та форму такої участі. У разі коли надавач не повідомив у цей строк про участь в засіданні комісії та форму участі, вважається, що він відмовився брати участь у розгляді пояснень та/або заперечень.
36. Дата проведення розгляду пояснень та/або заперечень надавача не може змінюватися за ініціативою надавача. Неучасть представника надавача у розгляді пояснень та/або заперечень не є підставою для перенесення такого розгляду.
37. Під час засідання комісії ведеться аудіо- та/або відеофіксація.
38. Засідання комісії закінчується ухваленням рішення про результати розгляду пояснень та/або заперечень надавача, яке оформлюється протоколом врахування пояснень та/або заперечень надавача (далі - протокол), в якому зазначається інформація, передбачена внутрішніми актами замовника.
39. У протоколі представники надавача фіксуються як запрошені особи.
40. Протокол підписується всіма членами комісії.
41. Протокол, який містить інформацію про наявність порушень умов договору, є підставою для внесення пропозиції керівнику замовника щодо вжиття заходів реагування за результатами здійснення моніторингу, передбачених договором.
{Типову форму доповнено додатком 4 згідно з Постановою КМ № 1093 від 17.10.2023}
