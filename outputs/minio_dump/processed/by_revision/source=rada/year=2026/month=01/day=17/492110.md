---
source: "rada"
dokid: 492110
nreg: "1170-2019-п"
title: "Про затвердження Порядку конкурсного відбору та фінансування проектів Національним фондом досліджень України"
doc_date: 2019-12-27
revision_date: 2026-01-17
status: 5
types: [2, 25]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 27 грудня 2019 р. № 1170
Київ
Про затвердження Порядку конкурсного відбору та фінансування проектів Національним фондом досліджень України
{Назва Постанови в редакції Постанови КМ № 742 від 04.07.2023}
{Із змінами, внесеними згідно з Постановами КМ
№ 536 від 03.05.2022
№ 742 від 04.07.2023
№ 1324 від 19.11.2024
№ 803 від 07.07.2025
№ 28 від 14.01.2026}
Відповідно до частини сьомої статті 49 Закону України “Про наукову і науково-технічну діяльність” Кабінет Міністрів України постановляє:
Затвердити Порядок конкурсного відбору та фінансування проектів Національним фондом досліджень України, що додається.
{Постановляюча частина із змінами, внесеними згідно з Постановою КМ № 742 від 04.07.2023}
Прем'єр-міністр України
О.ГОНЧАРУК
Інд. 73
ЗАТВЕРДЖЕНО
постановою Кабінету Міністрів України
від 27 грудня 2019 р. № 1170
(в редакції постанови Кабінету Міністрів України
від 4 липня 2023 р. № 742)
ПОРЯДОК
конкурсного відбору та фінансування проектів Національним фондом досліджень України
1. Цей Порядок визначає процедуру проведення Національним фондом досліджень України (далі - Фонд) як державною бюджетною установою конкурсного відбору та фінансування проектів за напрямами грантової підтримки Фонду, визначеними частиною другою статті 51 Закону України “Про наукову і науково-технічну діяльність”, та іншими напрямами грантової підтримки, погодженими наглядовою радою Фонду, особливості проведення інших конкурсних відборів відповідно до законодавства, а також визначає порядок проведення спільних з іноземним та/або міжнародним фондом, товариством, установою, організацією, об'єднанням конкурсних відборів проектів, що будуть виконуватися спільно українськими та іноземними юридичними особами, іноземними (міжнародними) науковими товариствами, установами, організаціями, об'єднаннями в рамках міжнародного двостороннього та/або багатостороннього наукового і науково-технічного співробітництва (далі - спільний конкурсний відбір проектів).
{Абзац перший пункту 1 із змінами, внесеними згідно з Постановою КМ № 1324 від 19.11.2024}
Підставою для проведення спільного конкурсного відбору проектів є угода між Фондом та іноземним фондом, товариством, установою, організацією, об'єднанням про проведення спільного конкурсу та фінансування проектів.
До спільного конкурсного відбору проектів відповідно до угоди між Фондом та іноземним фондом, товариством, установою, організацією, об'єднанням про проведення спільного конкурсу та фінансування проектів застосовуються положення цього Порядку, якщо інше не передбачено угодою між Фондом та іноземним фондом, товариством, установою, організацією, об'єднанням про проведення спільного конкурсу та фінансування проектів.
Спільні умови проведення спільного конкурсного відбору проектів визначаються в угоді між Фондом та іноземним фондом, товариством, установою, організацією, об'єднанням про проведення спільного конкурсу та фінансування проектів.
Рішення про проведення спільного конкурсного відбору проектів ухвалюється науковою радою Фонду.
Спільний конкурсний відбір проектів, інші конкурсні відбори відповідно до законодавства проводяться з урахуванням порядку проведення наукової і науково-технічної експертизи проектів та розгляду заявок на одержання грантової підтримки, що подаються до Фонду.
{Абзац шостий пункту 1 в редакції Постанови КМ № 1324 від 19.11.2024}
Конкурсний відбір проектів молодих вчених для надання грантів Президента України проводиться з урахуванням Положення про порядок надання грантів Президента України для підтримки наукових досліджень і розробок молодих вчених.
{Пункт 1 доповнено абзацом згідно з Постановою КМ № 1324 від 19.11.2024}
Конкурсний відбір наукових робіт молодих вчених для присудження Премії Верховної Ради України проводиться з урахуванням Положення про Премію Верховної Ради України імені Ігоря Юхновського.
{Пункт 1 доповнено абзацом згідно з Постановою КМ № 1324 від 19.11.2024; із змінами, внесеними згідно з Постановою КМ № 28 від 14.01.2026}
2. Основними принципами організації та проведення конкурсного відбору проектів за напрямами грантової підтримки Фонду (далі - конкурс) є:
1) максимальна відкритість та прозорість;
2) незалежність та об'єктивність наукової і науково-технічної експертизи проектів за напрямами грантової підтримки Фонду;
3) повага і дотримання авторських та суміжних прав, а також принципів наукової етики;
4) дотримання засад доброчесної конкуренції;
5) запобігання конфлікту інтересів під час організації конкурсу і фінансування проектів за напрямами грантової підтримки Фонду.
Конкурсні відбори проектів, які фінансуватимуться за рахунок бюджетних коштів, організовуються та проводяться Фондом з урахуванням розміру бюджетних призначень, передбачених у державному бюджеті на відповідний рік для фінансування діяльності Фонду, та відповідних орієнтовних граничних показників видатків державного бюджету на середньостроковий період, доведених Фонду головним розпорядником коштів державного бюджету.
{Пункт 2 доповнено абзацом згідно з Постановою КМ № 803 від 07.07.2025}
3. У цьому Порядку терміни вживаються у такому значенні:
автор проекту - вчений із сторони учасника конкурсу та вчений із сторони партнера (у разі залучення), зазначений у заявці на одержання грантової підтримки;
виконавець - фізична особа, залучена до виконання проекту за напрямом грантової підтримки Фонду на підставі трудового договору або договору цивільно-правового характеру;
грант - фінансові ресурси, надані Фондом на безоплатній і безповоротній основі для проведення фундаментальних та/або прикладних наукових досліджень, науково-технічних (експериментальних) розробок, а також для виконання проектів за напрямами грантової підтримки, передбаченими частиною другою статті 51 Закону України “Про наукову і науково-технічну діяльність”, зокрема для оплати праці працівників у рамках їх виконання, за напрямами і на умовах, визначених Фондом, у тому числі виплати винагороди за договорами цивільно-правового характеру;
грантоотримувач - переможець конкурсу, з яким укладено договір про надання грантової підтримки;
експерт - визнаний український чи іноземний вчений у відповідній галузі, який має науковий ступінь, наукові публікації, досвід дослідницької діяльності у сфері, що змістовно наближена до тематики проекту за напрямом грантової підтримки Фонду, до наукової і науково-технічної експертизи якого він залучений, та несе персональну відповідальність за достовірність і повноту результатів аналізу, обґрунтованість рекомендацій відповідно до вимог завдання щодо проведення експертизи;
заявка на одержання грантової підтримки (далі - заявка) - документ, оформлений учасником конкурсу за встановленою Фондом формою, поданий для участі у конкурсі;
інші напрями грантової підтримки - напрями грантової підтримки проектів, відмінних від тих, що передбачені абзацами тринадцятим - двадцять другим цього пункту, рішення про грантову підтримку яких приймається науковою радою Фонду та погоджується наглядовою радою Фонду з метою ефективного реагування на виклики або суспільні потреби;
комісія конкурсу - група визнаних вчених, обраних науковою радою секції Фонду відповідно до затверджених тематичних напрямів для проведення конкурсу;
матеріально-технічна база наукових досліджень і розробок високого рівня - комплекс засобів і предметів праці у сфері наукових досліджень і розробок у матеріально-речовій формі, що дають змогу проводити наукові дослідження і розробки та забезпечити їх результативність на високому рівні;
наукове стажування наукових, науково-педагогічних працівників, аспірантів, ад'юнктів, докторантів, у тому числі за кордоном - діяльність вченого з метою підвищення рівня теоретичної та практичної підготовки, проведення авторських досліджень з використанням сучасного обладнання і технологій, опанування новітніх унікальних методів, набуття досвіду провадження науково-дослідної діяльності, забезпечення інформаційного обміну та розширення наукових контактів;
партнер - юридична особа будь-якої організаційно-правової форми та форми власності, яка виявила бажання разом з учасником конкурсу формувати заявку на одержання грантової підтримки та виконувати проект за напрямом грантової підтримки разом з грантоотримувачем на договірних засадах для досягнення cпільної мети проекту;
проект з виконання наукових досліджень і розробок - комплекс заходів з проведення досліджень і розробок, детальний опис якого міститься в заявці;
проект з наукового стажування наукових, науково-педагогічних працівників, аспірантів, ад'юнктів, докторантів, у тому числі за кордоном, - комплекс заходів, спрямованих на підвищення рівня теоретичної та практичної підготовки, проведення авторських досліджень з використанням сучасного обладнання і технологій, опанування новітніми унікальними методами, набуття досвіду провадження науково-дослідної діяльності, забезпечення інформаційного обміну та розширення наукових контактів;
проект з підтримки діяльності, спрямованої на залучення учнівської та студентської молоді до наукової та науково-технічної діяльності, - комплекс заходів, спрямованих на популяризацію науки серед учнівської та студентської молоді, покращення освітнього процесу, забезпечення участі учнівської та студентської молоді у дослідницько-експериментальній, науковій, винахідницькій та пошуковій діяльності;
проект з підтримки проектів молодих вчених - комплекс заходів з проведення наукових досліджень і розробок молодими вченими;
проект з популяризації науки - комплекс заходів з поширення та ознайомлення широкого кола громадськості з науковими досягненнями, здобутками та результатами передової науки;
проект з розвитку матеріально-технічної бази наукових досліджень і розробок високого рівня - система заходів, дій, методів та підходів з розвитку матеріально-технічної бази наукових досліджень і розробок високого рівня;
проект з розвитку наукової співпраці - комплекс заходів, спрямований на налагодження взаємодії суб'єктів наукової діяльності, в тому числі наукова мобільність, організація, проведення та участь у конференціях, симпозіумах, спільні дослідження університетів та наукових установ;
проект з трансферу знань та їх поширення - комплекс заходів з передачі та запровадження технологій та їх складових, ноу-хау, інновацій, розроблених у закладах вищої освіти, наукових установах різних форм власності та підпорядкування, у сектори національної економіки з метою популяризації та/або комерціалізації результатів наукової діяльності;
проект за напрямом грантової підтримки, визначеним частиною другою статті 51 Закону України “Про наукову і науково-технічну діяльність”, проект, що виконується спільно українськими та іноземними юридичними особами, іноземними (міжнародними) науковими товариствами, установами, організаціями, об'єднаннями в рамках міжнародного двостороннього та/або багатостороннього наукового і науково-технічного співробітництва (далі - проект) - комплекс заходів з виконання проекту, детальний опис якого міститься в заявці;
проект із створення, функціонування та розвитку дослідницької інфраструктури - комплекс заходів із створення, функціонування та розвитку дослідницької інфраструктури;
спільний з іноземними юридичними особами, іноземними та/або міжнародними фондами, товариствами, установами, організаціями, об'єднаннями конкурсний відбір проектів - конкурс, що проводиться Фондом спільно з іноземними юридичними особами, іноземними та/або міжнародними фондами, товариствами, установами, організаціями, об'єднаннями з метою відбору проектів, що будуть виконуватися спільно українськими та іноземними юридичними особами, іноземними (міжнародними) науковими товариствами, установами, організаціями, об'єднаннями в рамках міжнародного двостороннього та/або багатостороннього наукового і науково-технічного співробітництва, відповідно до двосторонніх чи багатосторонніх угод (у тому числі у формі меморандумів, протоколів, додатків до протоколів) між Фондом та іноземною юридичною особою, іноземним (міжнародним) фондом, товариством, установою, організацією, об'єднанням на підставі угоди між Фондом та іноземним фондом, товариством, установою, організацією, об'єднанням про проведення спільного конкурсу та фінансування проектів;
трансфер знань - передача технології та її складових, ноу-хау, продуктових інновацій та інновацій у бізнес-процесах, розроблених у закладах вищої освіти, наукових установах різних форм власності та підпорядкування, у сектори національної економіки;
учасник конкурсу - фізична або юридична особа будь-якої організаційно-правової форми та форми власності, яка виявила бажання брати участь у конкурсі та якою подано заявку та документи, необхідні для участі в конкурсі.
Інші терміни вживаються у значенні, наведеному в Законі України “Про наукову і науково-технічну діяльність”.
4. Метою проведення конкурсу є відбір відповідно до вимог цього Порядку проектів, яким Фондом надаватиметься грантова підтримка.
Грантова підтримка прикладних наукових досліджень і науково-технічних (експериментальних) розробок, що проводяться протягом декількох років, надається за напрямами розвитку науки і техніки, визначеними законом пріоритетними на момент проведення конкурсного відбору відповідних проектів.
5. Цілями конкурсу є стимулювання наукових досліджень і науково-технічних (експериментальних) розробок за пріоритетними напрямами розвитку науки і техніки, актуальних і значущих наукових досліджень і розробок молодих вчених, розвиток національного дослідницького простору та його інтеграція до світового дослідницького простору, розбудова дослідницької інфраструктури, сприяння налагодженню науково-технічного співробітництва між науковими установами, закладами вищої освіти та представниками реального сектору економіки і сфери послуг, сприяння міжнародному обміну інформацією та науковому стажуванню наукових, науково-педагогічних працівників, аспірантів, ад'юнктів, докторантів, зокрема за кордоном, поширення трансферу знань з метою забезпечення конкурентоспроможності вітчизняного виробництва, сталого розвитку, національної безпеки та підвищення якості життя населення.
{Пункт 5 із змінами, внесеними згідно з Постановою КМ № 1324 від 19.11.2024}
6. Фонд надає грантову підтримку для виконання проектів у вигляді індивідуальних, колективних або інституційних грантів відповідно до тематичних напрямів, затверджених науковою радою Фонду.
7. Грантова підтримка за результатами конкурсу надається проекту, науковим керівником якого є вчений, який працює за основним місцем роботи в установі, організації, підприємстві, що подає заявку на участь у конкурсі.
У разі надання індивідуального гранту науковий керівник є єдиним виконавцем.
Не мають права бути науковим керівником та виконавцем проекту, інформація про яких міститься у заявці, що подається для участі у конкурсі, голова Фонду, члени наукової та наглядової рад Фонду, члени комісії конкурсу та працівники дирекції Фонду.
Члени органів управління Фонду, члени комісії конкурсу, які є виконавцями проектів, реалізація яких не завершена на час їх обрання до органів управління Фонду чи комісії конкурсу, не беруть участі у розгляді та голосуванні з питань, що стосуються проектів, виконавцями яких вони є.
8. Вимоги до наукового керівника проекту та виконавців визначаються Фондом в умовах проведення конкурсу.
Для проектів, що виконуються спільно українськими та іноземними юридичними особами, іноземними (міжнародними) науковими товариствами, установами, організаціями, об'єднаннями в рамках міжнародного двостороннього та/або багатостороннього наукового і науково-технічного співробітництва, вимоги до наукового керівника проекту та виконавців визначаються умовами конкурсу.
9. Учасник конкурсу має право на договірних засадах залучати партнера (партнерів) для виконання проекту, якщо це передбачено умовами конкурсу.
Заміна партнера, зазначеного у заявці на одержання грантової підтримки, здійснюється лише за згодою Фонду.
10. Наукова рада Фонду на основі пропозицій наукових рад секцій Фонду ухвалює рішення про проведення конкурсу і його умови, в якому визначаються:
1) тематичні напрями конкурсу та тривалість (у роках) реалізації проектів, що будуть відібрані за його результатами.
Основними критеріями визначення тематичних напрямів конкурсу є:
отримання нових наукових результатів, що відповідають світовому рівню;
орієнтація на пріоритетні потреби соціально-економічного розвитку та виконання міжнародних зобов'язань;
спрямованість на створення інноваційної та конкурентоспроможної продукції;
{Підпункт 1 пункту 10 в редакції Постанови КМ № 803 від 07.07.2025}
2) вимоги до учасників конкурсу, наукового керівника та виконавців проекту;
3) критерії, за якими здійснюється чисельне оцінювання проектів, із зазначенням (у разі потреби) порядку пріоритетності та коефіцієнтів окремих критеріїв;
4) умови, час та місце проведення конкурсу;
5) процедура приймання (одержання), реєстрації та попереднього розгляду заявок;
6) строки подання та розгляду заявок, проведення наукової і науково-технічної експертизи проектів і підбиття підсумків конкурсу;
7) загальний обсяг фінансування проектів, що будуть відібрані за результатами конкурсу;
8) кількість експертів, що проводять наукову і науково-технічну експертизу проекту;
9) критерії, за якими здійснюється відбір проектів (зокрема, відповідність меті, тематиці, умовам конкурсу, практична значущість, суспільний вплив);
{Підпункт 9 пункту 10 із змінами, внесеними згідно з Постановою КМ № 1324 від 19.11.2024}
10) перелік документів, які подаються учасником конкурсу разом із заявкою;
11) підстави для відхилення заявки за формальними ознаками (зокрема, невідповідність поданої учасником конкурсу заявки встановленій Фондом формі, відсутність документів, передбачених умовами конкурсу; відсутність або наведення не в повному обсязі у поданих учасником конкурсу документах інформації, передбаченої умовами конкурсу; невідповідність поданої у заявці інформації визначеним в умовах конкурсу вимогам);
12) інформація про способи подання документів для участі в конкурсі та способи відкликання заявки учасником конкурсу до закінчення кінцевого строку подання заявки;
13) посилання на угоду між Фондом та іноземним фондом, товариством, установою, організацією, об'єднанням про проведення спільного конкурсу та фінансування проектів (для спільного з іноземним та/або міжнародним фондом, товариством, установою, організацією, об'єднанням конкурсу проектів).
11. Фонд забезпечує розміщення на своєму офіційному веб-сайті оголошення про проведення конкурсу, в якому зазначаються:
1) загальні відомості про конкурс, зокрема тематичні напрями конкурсу, загальний обсяг та основні відомості щодо порядку фінансування проектів, тривалість (у роках) реалізації проектів, що будуть відібрані за результатами конкурсу;
2) вимоги до учасників конкурсу, наукового керівника та виконавців проекту;
3) умови конкурсного відбору, час та місце проведення конкурсу;
4) критерії, за якими здійснюється відбір проектів (зокрема, відповідність меті, тематиці, умовам конкурсу, практична значущість, суспільний вплив);
{Підпункт 4 пункту 11 із змінами, внесеними згідно з Постановою КМ № 1324 від 19.11.2024}
5) перелік документів, які подаються учасником конкурсу разом із заявкою;
6) підстави для відхилення заявки за формальними ознаками (зокрема, невідповідність поданої учасником конкурсу заявки встановленій Фондом формі, відсутність документів, передбачених умовами конкурсу; відсутність або наведення не в повному обсязі у поданих учасником конкурсу документах інформації, передбаченої умовами конкурсу; невідповідність поданої у заявці інформації визначеним в умовах конкурсу вимогам);
7) інформація про способи подання документів для участі в конкурсі та способи відкликання заявки учасником конкурсу до закінчення кінцевого строку її подання;
8) критерії, за якими здійснюється чисельне оцінювання проектів, із зазначенням (у разі потреби) порядку пріоритетності та коефіцієнтів окремих критеріїв;
9) строки подання та розгляду заявок, проведення наукової і науково-технічної експертизи проектів і підбиття підсумків конкурсу;
10) процедура приймання (одержання), реєстрації та попереднього розгляду заявок;
11) загальний обсяг фінансування проектів, що будуть відібрані за результатами конкурсу;
12) кількість експертів, що проводять наукову і науково-технічну експертизу проекту;
13) контактна інформація, зокрема номери телефонів для довідок з питань проведення конкурсу, поштова адреса та адреса електронної пошти для листування;
14) посилання на угоду між Фондом та іноземним фондом, товариством, установою, організацією, об'єднанням про проведення спільного конкурсу та фінансування проектів (для спільного з іноземним та/або міжнародним фондом, товариством, установою, організацією, об'єднанням конкурсу проектів).
12. Для проведення конкурсу наукова рада секції Фонду протягом 10 робочих днів з дати розміщення на офіційному веб-сайті Фонду оголошення про проведення конкурсу обирає на своєму засіданні шляхом відкритого голосування комісію конкурсу з числа визнаних вчених у відповідній галузі (за їх згодою) у складі не менше семи осіб.
Для обрання особи до складу комісії конкурсу відповідна кандидатура повинна набрати більше половини голосів складу наукової ради секції Фонду.
Членами комісії конкурсу не можуть бути члени органів управління Фонду, а також автори проектів відповідного конкурсу.
Для конкурсного відбору проектів, що будуть виконуватися спільно українськими та іноземними юридичними особами, іноземними (міжнародними) науковими товариствами, установами, організаціями, об'єднаннями в рамках міжнародного двостороннього та/або багатостороннього наукового і науково-технічного співробітництва на підставі угоди між Фондом та іноземним фондом, товариством, установою, організацією, об'єднанням про проведення спільного конкурсу та фінансування проектів, чисельний склад, процедура обрання і порядок роботи комісії конкурсу визначаються відповідно до порядку проведення наукової і науково-технічної експертизи проектів та розгляду заявок на одержання грантової підтримки, що подаються до Фонду.
Комісія конкурсу провадить свою діяльність відповідно до порядку проведення наукової і науково-технічної експертизи проектів та розгляду заявок на одержання грантової підтримки, що подаються до Фонду, з урахуванням положення про дотримання принципів наукової етики та запобігання конфлікту інтересів під час проведення конкурсних відборів, наукової і науково-технічної експертизи проектів та розгляду заявок на одержання грантової підтримки, що подаються до Фонду.
13. Обов'язковими додатками до оголошення про проведення конкурсу є зразок форми заявки, рекомендації щодо її підготовки, примірна форма договору про надання грантової підтримки, зразок заяви, яка подається за підписом керівника учасника конкурсу, щодо відповідності учасника конкурсу вимогам пункту 5 критеріїв оцінки допустимості державної допомоги суб'єктам господарювання на проведення наукових досліджень, технічний розвиток та інноваційну діяльність, затверджених постановою Кабінету Міністрів України від 7 лютого 2018 р. № 118 (Офіційний вісник України, 2018 р., № 22, ст. 730), а також інші документи, зазначені в умовах конкурсу.
14. Строк подання та реєстрації заявки і документів, що додаються до неї, не може становити менше ніж 30 календарних днів з дати оголошення конкурсу.
15. До участі у конкурсі може бути подано не більше одного проекту, науковим керівником якого є одна і та сама особа.
Проект, поданий для участі у конкурсі, не може бути одночасно поданий для участі в іншому конкурсі з метою отримання фінансування за рахунок бюджетних коштів, а також у разі, коли такий проект фінансується чи фінансувався за рахунок бюджетних коштів за результатами іншого конкурсу.
16. Форма заявки повинна містити такі обов'язкові графи для заповнення:
1) найменування проекту;
2) тематика проекту;
3) інформація про наукового керівника проекту та інших авторів проекту;
4) найменування учасника конкурсу, його місцезнаходження;
5) мета наукового дослідження (розробки) та його основні завдання;
6) детальний зміст наукового дослідження (розробки), включно з очікуваними результатами, обґрунтування спроможності його виконання учасником конкурсу (наявність матеріально-технічної бази, обладнання, кваліфікованих фахівців, відповідного доробку виконавців - опублікованих результатів попередніх досліджень і напрацювань, покладених в основу наукового дослідження (розробки), включно з очікуваними результатами; наявність відповідно до статей 425 і 465 Цивільного кодексу України охоронних документів на об'єкти права інтелектуальної власності, право на використання яких відповідно до статті 426 Цивільного кодексу України належить учаснику конкурсу, наукових публікацій; наявність досвіду роботи наукового керівника проекту та виконавців за визначеною тематикою, науково-дослідні профілі виконавців (ORCID ID, Scopus Author ID, Google Scholar) тощо);
{Підпункт 6 пункту 16 із змінами, внесеними згідно з Постановою КМ № 803 від 07.07.2025}
7) календарний план виконання проекту із зазначенням змісту та обсягу робіт партнера (партнерів) у разі, коли передбачається його (їх) залучення;
8) для проектів з наукового стажування наукових, науково-педагогічних працівників, аспірантів, ад'юнктів, докторантів, у тому числі за кордоном, учасники конкурсу подають індивідуальний план стажування із зазначенням мети, завдання, доцільності та строку стажування, який повинен бути не менше ніж три місяці та не може перевищувати двох років;
9) опис наукової або науково-технічної продукції (у разі її наявності), яка буде створена в результаті виконання наукового дослідження (розробки) із зазначенням її очікуваних якісних та кількісних (технічних) характеристик;
10) обґрунтування переваг очікуваної наукової або науково-технічної продукції (у разі її наявності) порівняно з існуючими аналогами на підставі порівняльного аналізу;
11) для проектів, що передбачають проведення прикладних наукових досліджень і науково-технічних розробок, - обґрунтування практичної цінності запланованих результатів їх реалізації для економіки та суспільства;
12) для проектів із створення, функціонування та розвитку дослідницької інфраструктури - техніко-економічне обґрунтування придбання обладнання та устаткування;
13) для проектів з популяризації науки - детальний план інформаційно-комунікативних заходів та медіа-підтримки проекту;
14) обґрунтування необхідності придбання обладнання та устаткування за рахунок грантової підтримки, а також напрямів його використання після завершення реалізації проекту;
15) для проектів з розвитку матеріально-технічної бази наукових досліджень і розробок високого рівня - надання техніко-економічного обґрунтування щодо необхідності його придбання;
16) обсяг фінансування, необхідний для виконання проекту, з відповідним обґрунтуванням за статтями витрат;
17) шляхи та способи подальшого використання в суспільній практиці результатів виконання проекту.
За рішенням наукової ради Фонду форма заявки може містити також додаткові графи для заповнення.
17. Заявки та документи для участі у конкурсі подаються в електронній формі українською мовою або українською та англійською мовами відповідно до вимог, визначених умовами конкурсу, з обов'язковою відміткою про згоду авторів проекту на його реалізацію.
18. Заміна або внесення уточнень до поданих документів учасником конкурсу після закінчення строку подання заявки не допускаються, крім випадку, зазначеного у пункті 19 цього Порядку.
{Пункт 18 із змінами, внесеними згідно з Постановою КМ № 803 від 07.07.2025}
19. Дирекція Фонду в рамках забезпечення організаційної підтримки проведення та організації конкурсів Фондом з наступного робочого дня після закінчення строку подання заявок здійснює їх перевірку на відповідність формальним ознакам.
{Абзац перший пункту 19 із змінами, внесеними згідно з Постановою КМ № 803 від 07.07.2025}
Така перевірка здійснюється за двома етапами: попереднім та остаточним. Попередня перевірка здійснюється протягом 10 робочих днів з дати закінчення строку подання заявок.
{Пункт 19 доповнено новим абзацом згідно з Постановою КМ № 803 від 07.07.2025}
У разі встановлення під час попередньої перевірки фактів відсутності у поданих учасником конкурсу документах інформації, визначеної умовами конкурсу, дирекція Фонду повідомляє учаснику конкурсу технічними засобами електронних комунікацій про необхідність подання протягом трьох робочих днів з дати повідомлення уточненої інформації.
{Пункт 19 доповнено новим абзацом згідно з Постановою КМ № 803 від 07.07.2025}
Після закінчення строку подання уточненої інформації дирекція Фонду протягом 10 робочих днів здійснює остаточну перевірку поданих учасником конкурсу документів на відповідність формальним ознакам з урахуванням такої інформації.
{Пункт 19 доповнено новим абзацом згідно з Постановою КМ № 803 від 07.07.2025}
Про відхилення заявок за формальними ознаками дирекція Фонду повідомляє в електронній формі відповідному учаснику конкурсу протягом трьох робочих днів після закінчення строку остаточної перевірки заявок на відповідність формальним ознакам.
{Абзац п'ятий пункту 19 із змінами, внесеними згідно з Постановою КМ № 803 від 07.07.2025}
Комісія конкурсу протягом 10 робочих днів з дати закінчення остаточної перевірки дирекцією Фонду заявок на відповідність формальним ознакам здійснює їх попередній розгляд щодо відповідності умовам конкурсу, зокрема критеріям, визначеним науковою радою Фонду, виявлення у поданих учасником конкурсу документах недостовірних відомостей.
{Абзац шостий пункту 19 із змінами, внесеними згідно з Постановою КМ № 803 від 07.07.2025}
Невідповідність поданих учасником конкурсу документів умовам конкурсу, зокрема критеріям, за якими здійснюється відбір проектів, визначених науковою радою Фонду, виявлення у поданих учасником конкурсу документах недостовірних відомостей є підставою для зняття заявки з розгляду за результатами її попереднього розгляду.
Виявлення у поданих учасником конкурсу документах недостовірних відомостей є підставою для зняття заявки з розгляду протягом усього строку конкурсного відбору.
За результатами попереднього розгляду заявок на відповідність умовам конкурсу, зокрема критеріям, визначеним науковою радою Фонду, у разі виявлення у поданих учасником конкурсу документах недостовірних відомостей комісія конкурсу затверджує перелік заявок, які знімаються з розгляду. Про рішення комісії конкурсу про зняття з розгляду заявки на підставі невідповідності умовам конкурсу, зокрема критеріям, за якими здійснюється відбір проектів, визначеним науковою радою Фонду, виявлення у поданих учасником конкурсу документах недостовірних відомостей дирекція Фонду повідомляє відповідному учаснику конкурсу в електронній формі не пізніше трьох робочих днів після ухвалення такого рішення.
20. Формування та затвердження списку можливих експертів здійснюється комісією конкурсу протягом 10 робочих днів з дати завершення попереднього розгляду заявок з урахуванням тематики проектів та положень порядку проведення наукової і науково-технічної експертизи проектів та розгляду заявок на одержання грантової підтримки, що подаються до Фонду, розробленого науковою радою Фонду.
21. У разі відповідності заявки умовам конкурсу та зазначення у поданих учасниками конкурсу документах достовірних відомостей комісія конкурсу не пізніше ніж протягом семи робочих днів надсилає експертам проект для проведення наукової і науково-технічної експертизи.
Члени органів управління Фонду, а також автор (автори) проекту (проектів), поданих для участі в конкурсі, не мають права проводити наукову і науково-технічну експертизу проектів.
Особи, які є науковими керівниками або виконавцями поданих для участі в конкурсі проектів, не можуть залучатися до проведення наукової і науково-технічної експертизи проектів у відповідному конкурсі.
22. Наукову і науково-технічну експертизу кожного проекту проводять не менше ніж три експерти, які надають чисельні оцінки за всіма критеріями оцінювання проектів та письмове обґрунтування таких оцінок.
За рішенням наукової ради Фонду до проведення наукової і науково-технічної експертизи проектів можуть залучатися іноземні експерти.
Проведення наукової і науково-технічної експертизи проектів, що будуть виконуватися спільно українськими та іноземними юридичними особами, іноземними (міжнародними) науковими товариствами, установами, організаціями, об'єднаннями в рамках міжнародного двостороннього та/або багатостороннього наукового і науково-технічного співробітництва, на підставі угоди між Фондом та іноземним фондом, товариством, установою, організацією, об'єднанням про проведення спільного конкурсу та фінансування проектів, здійснюється відповідно до порядку проведення наукової і науково-технічної експертизи проектів та розгляду заявок на одержання грантової підтримки, що подаються до Фонду.
23. Одночасно з наданням згоди на проведення наукової і науково-технічної експертизи проектів експерт письмово повідомляє комісії конкурсу про відсутність конфлікту інтересів з авторами проекту.
У разі виникнення конфлікту інтересів експерт повинен заявити самовідвід, після чого він відсторонюється головою Фонду або науковою радою відповідної секції Фонду від участі у проведенні наукової і науково-технічної експертизи проекту або у конкурсі в цілому.
Експерт також відсторонюється комісією конкурсу від проведення наукової і науково-технічної експертизи проекту у разі виявлення незаявленого ним конфлікту інтересів.
У разі виявлення незаявленого експертом конфлікту інтересів після завершення наукової і науково-технічної експертизи його експертний висновок анулюється і не враховується під час формування рейтингового списку проектів.
Проведення наукової і науково-технічної експертизи та конкурсного відбору проектів здійснюється Фондом з урахуванням положення про дотримання принципів наукової етики та запобігання конфлікту інтересів під час проведення конкурсних відборів, наукової і науково-технічної експертизи проектів та розгляду заявок на одержання грантової підтримки, що подаються до Фонду, та порядку проведення наукової і науково-технічної експертизи проектів та розгляду заявок на одержання грантової підтримки, що подаються до Фонду, які розробляються науковою радою Фонду.
24. Комісія конкурсу на своєму засіданні здійснює розгляд проектів з урахуванням їх відповідності критеріям, визначеним науковою радою Фонду, результатів наукової і науково-технічної експертизи проекту, після чого формує рейтинговий список проектів із зазначенням інформації щодо їх чисельного оцінювання (від найбільшого значення до найменшого).
25. За результатами розгляду проектів протягом п'яти робочих днів після прийняття рішення комісією конкурсу складається протокол, в якому зазначаються результати наукової і науково-технічної експертизи проектів і пропозиції щодо рейтингового списку проектів та їх чисельного оцінювання.
До протоколу додається також перелік проектів, що рекомендуються до реалізації за рахунок грантової підтримки Фонду, та список переможців конкурсу із зазначенням рекомендованого обсягу фінансування проекту та їх розподілу за роками у межах видатків Фонду, передбачених на відповідні цілі.
26. Результати конкурсу затверджуються науковою радою Фонду.
27. Рішення про затвердження результатів конкурсного відбору проектів за напрямами грантової підтримки Фонду, переліку проектів, що рекомендуються до реалізації за рахунок грантової підтримки Фонду, та обсягів їх фінансування, рішення про затвердження результатів іншого конкурсного відбору відповідно до законодавства оприлюднюється на офіційному веб-сайті Фонду не пізніше ніж через п'ять робочих днів після його ухвалення, якщо інше не передбачено законом.
{Пункт 27 в редакції Постанови КМ № 1324 від 19.11.2024}
28. Текстове обґрунтування оцінок, отриманих проектом за результатами наукової і науково-технічної експертизи, надсилається учаснику конкурсу електронною поштою.
Рейтинговий список проектів із зазначенням отриманих кожним проектом балів розміщується на офіційному веб-сайті Фонду.
29. Для проектів, що рекомендуються за результатами конкурсу до реалізації за рахунок грантової підтримки Фонду, дирекція Фонду видає наказ, у якому зазначаються найменування проекту, переможець конкурсу, науковий керівник, строк реалізації та затверджений науковою радою Фонду обсяг фінансування проекту.
30. Після ухвалення Фондом рішення про надання гранту у відповідному році (відповідних роках) між Фондом і переможцем конкурсу укладається договір про надання грантової підтримки, в якому визначаються необхідні умови для реалізації проекту, в тому числі щодо відповідальності грантоотримувача за невиконання або несвоєчасне виконання ним своїх зобов'язань.
У разі залучення до формування заявки та виконання проекту за напрямом грантової підтримки Фонду партнера (партнерів) укладається багатосторонній договір про надання грантової підтримки, в якому визначаються необхідні умови для реалізації проекту, в тому числі щодо відповідальності грантоотримувача та партнера (партнерів) за невиконання або несвоєчасне виконання грантоотримувачем та партнером (партнерами) зобов'язань.
Для проектів, щодо яких прийнято рішення про надання гранту у відповідному році (відповідних роках), дирекція Фонду видає наказ, в якому обов'язково зазначаються назва конкурсу, реєстраційний номер проекту, назва проекту, переможець конкурсу, науковий керівник проекту, обсяг фінансування на відповідний рік (відповідні роки).
31. Грант надається грантоотримувачу в розмірі повної або часткової вартості робіт, необхідних для реалізації проекту.
32. Фінансування у повному обсязі здійснюється у разі реалізації проекту, який не фінансується з інших джерел.
33. Часткове фінансування здійснюється за умови реалізації проекту, який одночасно фінансується з кількох джерел.
У такому разі Фонд визначає конкретний обсяг частини робіт та розмір фінансової підтримки, яка надаватиметься Фондом для реалізації такого проекту, з урахуванням загальної кошторисної вартості реалізації проекту та розміру фінансової підтримки, що надається з інших джерел.
34. Фінансування проекту здійснюється шляхом поетапного перерахування Фондом коштів із свого реєстраційного рахунка на рахунок грантоотримувача відповідно до укладених договорів про надання грантової підтримки.
35. Фонд забезпечує контроль за виконанням договорів про надання грантової підтримки.
За порушення умов договору про надання грантової підтримки до грантоотримувача застосовуються заходи впливу відповідно до законодавства.
У разі істотної зміни обставин, що може призвести до невиконання умов договору про надання грантової підтримки, для забезпечення виконання проекту такий договір до завершення проміжного етапу виконання проекту, визначеного в договорі про надання грантової підтримки, може бути змінений в частині необхідних умов для його виконання у межах визначеної кошторисної вартості. Рішення про зміну необхідних умов для виконання проекту приймається науковою радою Фонду за ініціативою грантоотримувача. Грантоотримувач надсилає Фонду пропозиції щодо зміни договору про надання грантової підтримки з обґрунтуванням та підтвердними документами. Фонд розглядає пропозиції та надає грантоотримувачу відповідь з рішенням наукової ради Фонду не пізніше 20 робочих днів з дня отримання пропозицій. У разі прийняття науковою радою Фонду позитивного рішення укладається додаткова угода з грантоотримувачем та партнером/партнерами (за наявності) щодо зміни умов виконання проекту.
Після завершення кожного проміжного етапу виконання проекту, визначеного в договорі про надання грантової підтримки, грантоотримувач подає Фонду звіт про проміжні результати його виконання та фінансовий звіт про використання бюджетних коштів, які є передумовою для прийняття рішення про продовження або припинення надання грантової підтримки проекту.
Структура та форма звіту про проміжні результати виконання проекту визначаються Фондом.
Рішення про продовження або припинення надання грантової підтримки приймається науковою радою Фонду за поданням відповідної наукової ради секції Фонду.
Підставою для прийняття рішення про припинення надання грантової підтримки може бути:
обґрунтований висновок відповідної наукової ради секції Фонду щодо порушення істотних умов договору про надання грантової підтримки;
обґрунтований висновок відповідної наукової ради секції Фонду щодо неспроможності грантоотримувача виконувати проект;
обґрунтований висновок відповідної наукової ради секції Фонду щодо втрати актуальності очікуваних результатів проекту з наукових, технологічних або економічних причин;
рішення відповідної наукової ради секції Фонду щодо нецільового використання коштів грантоотримувачем, прийняте на підставі відповідного повідомлення від органу державного фінансового контролю за результатами проведення заходів державного фінансового контролю у грантоотримувача.
У разі виявлення Фондом порушення грантоотримувачем істотних умов договору про надання грантової підтримки наукова рада Фонду приймає рішення про припинення надання грантової підтримки та повернення грантоотримувачем коштів із зазначенням строку повернення відповідно до умов, установлених договором про надання грантової підтримки.
У разі виявлення Фондом ознак нецільового використання коштів грантоотримувачем у рамках виконання проекту дирекція Фонду інформує про це орган державного фінансового контролю для врахування такої інформації під час планування (проведення) заходів державного фінансового контролю.
У разі встановлення факту нецільового використання коштів грантоотримувачем у рамках виконання проекту сума коштів, використаних не за цільовим призначенням, повертається Фонду в установленому законодавством порядку.
{Пункт 35 в редакції Постанови КМ № 803 від 07.07.2025}
36. Після завершення виконання проекту грантоотримувач подає Фонду остаточний звіт про його виконання.
Структура та правила оформлення остаточного звіту про результати виконання проекту з виконання наукових досліджень і розробок та проекту, що виконується спільно українськими та іноземними юридичними особами, іноземними (міжнародними) науковими товариствами, установами, організаціями, об'єднаннями в рамках міжнародного двостороннього та/або багатостороннього наукового і науково-технічного співробітництва, визначаються Фондом.
{Абзац другий пункту 36 із змінами, внесеними згідно з Постановою КМ № 803 від 07.07.2025}
Структура та форма остаточного звіту про результати виконання інших проектів, зазначених у пункті 3 цього Порядку, визначаються Фондом.
Інформація про результати виконання проекту разом із остаточним звітом про його реалізацію та звітом про використання бюджетних коштів у рамках реалізації проекту протягом п'яти робочих днів розміщується на офіційному веб-сайті Фонду для вільного доступу у формі відкритих даних відповідно до Закону України “Про доступ до публічної інформації”.
Фонд забезпечує моніторинг практичного впровадження результатів виконання проектів з проведення прикладних наукових досліджень і науково-технічних (експериментальних) розробок, яким надавалась грантова підтримка. Інформація про результати моніторингу розміщується на офіційному веб-сайті Фонду в установленому Фондом порядку.
{Пункт 36 доповнено абзацом згідно з Постановою КМ № 803 від 07.07.2025}
{Пункт 36 із змінами, внесеними згідно з Постановою КМ № 803 від 07.07.2025}
37. Обладнання та устаткування, придбані за рахунок грантової підтримки, залишаються у власності грантоотримувача.
38. Майнові права інтелектуальної власності, створеної під час виконання проекту за напрямом грантової підтримки Фонду, належать грантоотримувачу, крім випадків, передбачених частиною другою статті 11 Закону України “Про державне регулювання діяльності у сфері трансферу технологій”.
{Порядок в редакції Постанови КМ № 742 від 04.07.2023}
