---
source: "rada"
dokid: 497156
nreg: "z0646-20"
title: "Про оцінку ефективності бюджетних програм державного бюджету"
doc_date: 2020-05-19
revision_date: 2026-01-13
status: 5
types: [9, 25, 99]
org: 11
---
МІНІСТЕРСТВО ФІНАНСІВ УКРАЇНИ
НАКАЗ
19.05.2020 № 223
Зареєстровано в Міністерстві
юстиції України
09 липня 2020 р.
за № 646/34929
Про оцінку ефективності бюджетних програм державного бюджету
{Із змінами, внесеними згідно з Наказами Міністерства фінансів
№ 41 від 26.01.2023
№ 60 від 09.02.2024
№ 603 від 01.12.2025}
Відповідно до частини шостої статті 20 Бюджетного кодексу України НАКАЗУЮ:
1. Затвердити Порядок здійснення оцінки ефективності бюджетних програм головними розпорядниками коштів державного бюджету, що додається.
2. Головні розпорядники коштів державного бюджету здійснюють оцінку ефективності бюджетних програм за 2022 рік з урахуванням звітів про виконання паспортів бюджетних програм на 2022 рік, складених з урахуванням пункту 4 наказу Міністерства фінансів України від 29 грудня 2002 року № 1098 «Про паспорти бюджетних програм», зареєстрованого в Міністерстві юстиції України 21 січня 2003 року за № 47/7368.
Під час складання результатів оцінки ефективності бюджетних програм за 2022 рік відповідно до Порядку здійснення оцінки ефективності бюджетних програм головними розпорядниками коштів державного бюджету, затвердженого цим наказом, у поясненнях щодо відхилень планових показників видатків та надання кредитів з урахуванням змін, внесених протягом звітного періоду, від планових показників видатків та надання кредитів, визначених відповідно до закону про Державний бюджет України, зазначаються номера та дати відповідних нормативно-правових актів.
{Наказ доповнено пунктом 2 згідно з Наказом Міністерства фінансів № 41 від 26.01.2023}
3. Установити, що з 2024 року головні розпорядники коштів державного бюджету, що належать до сектору безпеки і оборони, здійснюють оцінку ефективності бюджетних програм за роки, в яких діяв воєнний стан, введений Указом Президента України від 24 лютого 2022 року № 64 «Про введення воєнного стану в Україні», включаючи рік, в якому його припинено чи скасовано, з урахуванням звітів про виконання паспортів бюджетних програм на відповідні роки, складених відповідно до пункту 5 наказу Міністерства фінансів України від 29 грудня 2002 року № 1098 «Про паспорти бюджетних програм», зареєстрованого в Міністерстві юстиції України 21 січня 2003 року за № 47/7368.
Під час складання результатів оцінки ефективності бюджетних програм за такі роки відповідно до Порядку здійснення оцінки ефективності бюджетних програм головними розпорядниками коштів державного бюджету, затвердженого цим наказом, головні розпорядники коштів державного бюджету, що належать до сектору безпеки і оборони, у поясненнях щодо відхилень планових показників видатків та надання кредитів з урахуванням змін, внесених протягом звітного періоду, від планових показників видатків та надання кредитів, визначених відповідно до закону про Державний бюджет України, зазначають номери та дати відповідних нормативно-правових актів.
{Наказ доповнено пунктом 3 згідно з Наказом Міністерства фінансів № 60 від 09.02.2024}
4. Департаменту державного бюджету забезпечити подання цього наказу в установленому порядку на державну реєстрацію до Міністерства юстиції України.
5. Департаменту документообігу та контролю за виконанням документів забезпечити оприлюднення цього наказу після його державної реєстрації в Міністерстві юстиції України на офіційному сайті Міністерства фінансів України.
6. Цей наказ набирає чинності з дня його офіційного опублікування.
7. Контроль за виконанням цього наказу залишаю за собою та покладаю на заступників Міністра відповідно до розподілу обов'язків.
Міністр
С. Марченко
ЗАТВЕРДЖЕНО
Наказ Міністерства
фінансів України
19 травня 2020 року № 223
Зареєстровано в Міністерстві
юстиції України
09 липня 2020 р.
за № 646/34929
ПОРЯДОК
здійснення оцінки ефективності бюджетних програм головними розпорядниками коштів державного бюджету
I. Загальні положення
1. Цей Порядок розроблено відповідно до частини шостої статті 20 Бюджетного кодексу України та визначає організаційні та методологічні засади здійснення оцінки ефективності бюджетних програм головними розпорядниками коштів державного бюджету (далі - головні розпорядники).
2. Оцінка ефективності бюджетних програм здійснюється на всіх стадіях бюджетного процесу і передбачає заходи з моніторингу, аналізу та контролю за цільовим та ефективним використанням бюджетних коштів.
3. Метою здійснення оцінки ефективності бюджетних програм є:
визначення ефективності та результативності бюджетної програми та винайдення шляхів їх підвищення;
виявлення ризиків, пов'язаних із реалізацією бюджетної програми та досягненням очікуваних результатів;
оптимізація процесу реалізації бюджетної програми;
підвищення якості планування бюджетної програми;
забезпечення прозорості використання бюджетних коштів, задоволення потреб суспільства в інформації щодо ефективності та результативності використання бюджетних коштів та досягнутих результатів.
4. Завданнями оцінки ефективності бюджетних програм є:
встановлення взаємозв'язку між досягнутими результатами та використаним обсягом бюджетних коштів;
визначення ступеня досягнення запланованої мети, виконання завдань бюджетної програми шляхом аналізу виконання результативних показників;
виявлення чинників, що перешкоджають виконанню бюджетної програми та досягненню запланованих результативних показників, їх усунення та мінімізація впливу;
розробка заходів з підвищення ефективності та результативності використання бюджетних коштів;
прийняття управлінських рішень, спрямованих на підвищення ефективності та результативності використання бюджетних коштів, якості планування бюджетної програми.
5. Головний розпорядник забезпечує здійснення оцінки ефективності за усіма бюджетними програмами у межах встановлених йому бюджетних призначень та за бюджетними програмами, які він формує під час підготовки пропозицій до Бюджетної декларації та складання бюджетного запиту.
6. Джерелами інформації для проведення оцінки ефективності бюджетних програм є офіційна державна статистична, бюджетна, фінансова та інша звітність, дані бухгалтерського, статистичного та внутрішньогосподарського (управлінського) обліку, інформація та дані, що містяться у документах, які складаються та використовуються в процесі планування та виконання державного бюджету, інформація про результати внутрішнього аудиту, проведених підрозділом внутрішнього аудиту відповідного розпорядника бюджетних коштів, інформація про результати контрольних заходів, проведених органами, уповноваженими на здійснення контролю за дотриманням бюджетного законодавства, результати гендерного аналізу бюджетних програм, інша інформація, отримана в установленому законодавством порядку.
Під час здійснення оцінки ефективності бюджетних програм можуть використовуватися вітчизняні та міжнародні стандарти, дані, отримані за результатами анкетування (опитування) отримувачів/користувачів і надавачів публічних послуг, статті у засобах масової інформації, звіти/доповіді/листи громадських організацій, звернення громадян, інформація інших органів виконавчої влади, підприємств, установ, організацій.
7. За результатами оцінки ефективності бюджетних програм головні розпорядники у межах своїх повноважень вживають заходів щодо підвищення ефективності бюджетних витрат.
8. Результати оцінки ефективності бюджетних програм використовуються для обґрунтування пропозицій щодо внесення змін до бюджетних призначень поточного бюджетного періоду, розпису державного бюджету та відповідних змін до паспортів бюджетних програм, а також під час:
формування пропозицій до Бюджетної декларації та бюджетного запиту;
складання паспортів бюджетних програм та звітів про їх виконання;
підготовки інформації про досягнення запланованої мети, завдань та результативних показників бюджетних програм, а також цілей державної політики у відповідній сфері діяльності;
проведення оглядів витрат державного бюджету.
9. Головний розпорядник організовує та координує роботу учасників бюджетного процесу (розпорядників бюджетних коштів нижчого рівня та одержувачів бюджетних коштів) із здійснення оцінки ефективності бюджетних програм, визначаючи заходи із моніторингу виконання бюджетних програм, аналізу та контролю за цільовим, ефективним та результативним використанням бюджетних коштів, їх виконавців та строки проведення, узгоджені із стадіями бюджетного процесу.
Такі заходи можуть включатися до плану діяльності головного розпорядника.
До виконання відповідних заходів залучаються структурні підрозділи з галузевих та фінансових питань, стратегічного планування, внутрішнього аудиту.
10. Головний розпорядник оприлюднює результати оцінки ефективності бюджетних програм за звітний бюджетний період (далі - звітний період) шляхом розміщення на своєму офіційному сайті у двотижневий строк після подання річної бюджетної звітності.
II. Оцінка ефективності бюджетних програм під час складання Бюджетної декларації та проекту державного бюджету
1. Оцінка ефективності бюджетних програм під час формування пропозицій до Бюджетної декларації та бюджетного запиту здійснюється шляхом аналізу:
відповідності бюджетної програми цілям та пріоритетам, визначеним у щорічному посланні Президента України до Верховної Ради України про внутрішнє і зовнішнє становище України, Програмі діяльності Кабінету Міністрів України, прогнозних та програмних документах економічного і соціального розвитку;
відповідності бюджетної програми нормативно-правовим актам, на підставі яких передбачається її виконання;
мети, завдань бюджетної програми та напрямів використання бюджетних коштів на предмет реалістичності та доцільності їх виконання у плановому бюджетному періоді, їх спрямованості на досягнення цілей державної політики у відповідній сфері діяльності, формування та/або реалізацію якої забезпечує головний розпорядник;
результативних показників бюджетної програми (у тому числі щодо обсягу та якості надання публічних послуг), яких передбачається досягти під час виконання бюджетної програми в плановому бюджетному періоді, щодо їх відповідності цілям державної політики у відповідній сфері діяльності, формування та/або реалізацію якої забезпечує головний розпорядник, меті та завданням бюджетної програми;
фактичних результатів виконання бюджетної програми за попередні бюджетні періоди;
зобов'язань та стану розрахунків за ними.
2. Основними завданнями оцінки ефективності бюджетних програм під час формування пропозицій до Бюджетної декларації та бюджетного запиту є забезпечення таких принципів бюджетної системи:
ефективності та результативності, відповідно до якого усі учасники бюджетного процесу під час складання та виконання бюджетів мають прагнути досягнення цілей, запланованих на основі національної системи цінностей і завдань інноваційного розвитку економіки, шляхом забезпечення якісного надання публічних послуг при залученні мінімального обсягу бюджетних коштів та досягнення максимального результату при використанні бюджетних коштів;
справедливості і неупередженості, відповідно до якого бюджетна система України будується на засадах справедливого і неупередженого розподілу суспільного багатства між громадянами і територіальними громадами;
обґрунтованості, відповідно до якого бюджет формується на реалістичних макропоказниках економічного і соціального розвитку України та розрахунках надходжень бюджету і витрат бюджету, що здійснюються відповідно до затверджених методик та правил.
III. Оцінка ефективності бюджетних програм під час виконання державного бюджету
1. Оцінка ефективності бюджетних програм під час виконання державного бюджету передбачає здійснення моніторингу їх виконання.
2. Моніторинг виконання бюджетної програми (далі - моніторинг) передбачає відстеження на систематичній основі стану виконання заходів бюджетної програми та досягнення результативних показників бюджетної програми (далі - результативні показники).
Головний розпорядник організовує та здійснює моніторинг протягом поточного бюджетного періоду з метою своєчасного прийняття управлінських рішень для попередження відхилень від запланованих параметрів та забезпечення цільового, ефективного та результативного використання бюджетних коштів.
3. Головний розпорядник, виходячи із особливостей реалізації, мети та завдань бюджетної програми, визначає з урахуванням пропозицій розпорядників коштів нижчого рівня:
набір даних, що підлягають моніторингу (у тому числі результативні показники та дані (показники), що використовуються для їх розрахунку);
джерела та способи отримання інформації для моніторингу;
періодичність збору відповідних даних;
підходи до систематизації та обробки інформації;
форму представлення результатів моніторингу.
4. Моніторинг охоплює заходи бюджетної програми та результативні показники, на виконання та досягнення яких розпорядниками (одержувачами) коштів державного бюджету здійснено попередню оплату у попередніх бюджетних періодах. Моніторинг таких заходів та результативних показників здійснюється до повного виконання зобов'язань, остаточного завершення розрахунків та погашення дебіторської заборгованості.
5. Для бюджетних програм, за якими не складаються паспорти бюджетних програм, показники для моніторингу визначаються відповідно до затвердженого порядку використання коштів державного бюджету та/або з урахуванням інформації та показників, які використовуються під час бюджетного планування, а також характеризують і підтверджують використання бюджетних коштів та очікувані результати.
{Абзац перший пункту 5 розділу III із змінами, внесеними згідно з Наказом Міністерства фінансів № 603 від 01.12.2025}
Для бюджетних програм, які утворені протягом року за рахунок коштів резервного фонду, показники для моніторингу визначаються на підставі відповідного звернення про виділення коштів з резервного фонду бюджету, яке подавалося головним розпорядником відповідно до Порядку використання коштів резервного фонду бюджету, затвердженого постановою Кабінету Міністрів України від 29 березня 2002 року № 415.
6. Результати моніторингу та прийняті управлінські рішення головний розпорядник доводить розпорядникам бюджетних коштів нижчого рівня, одержувачам бюджетних коштів.
7. Результати моніторингу використовуються на усіх стадіях бюджетного процесу.
{Розділ III доповнено новим пунктом згідно з Наказом Міністерства фінансів № 603 від 01.12.2025}
IV. Оцінка ефективності бюджетних програм за звітний період
1. Під час проведення оцінки ефективності бюджетної програми за звітний період здійснюється аналіз:
виконання видатків / надання кредитів за напрямами використання бюджетних коштів та за кодами економічної класифікації видатків бюджету / класифікації кредитування бюджету;
зміни планових показників;
стану фінансової дисципліни;
виконання результативних показників за напрямами використання бюджетних коштів та у порівнянні із результативними показниками попереднього звітного періоду.
2. Форму Результатів оцінки ефективності бюджетної програми за звітний період наведено в додатку до цього Порядку.
3. Під час заповнення форми для бюджетних програм:
за якими складалися паспорти, зазначаються характеристики бюджетної програми, затверджені паспортом бюджетної програми;
за якими не складалися паспорти, зазначаються характеристики бюджетної програми, визначені відповідно до затвердженого порядку використання коштів державного бюджету та/або з урахуванням інформації та показників, які використовувалися під час бюджетного планування, та підходів, застосованих для моніторингу виконання відповідної бюджетної програми;
які утворені протягом року за рахунок коштів резервного фонду, зазначаються характеристики, визначені з урахуванням відповідного звернення про виділення коштів з резервного фонду бюджету, яке подавалося головним розпорядником відповідно до Порядку використання коштів резервного фонду бюджету, затвердженого постановою Кабінету Міністрів України від 29 березня 2002 року № 415, та підходів, застосованих для моніторингу виконання відповідної бюджетної програми.
{Розділ IV доповнено пунктом 3 згідно з Наказом Міністерства фінансів № 603 від 01.12.2025}
4. Результати оцінки ефективності бюджетної програми за звітний період містять таку інформацію:
1) У пунктах 1 - 3 додатка до цього Порядку наводяться, відповідно, код відомчої класифікації видатків та кредитування державного бюджету та найменування головного розпорядника, найменування відповідального виконавця бюджетної програми, код та найменування бюджетної програми, код функціональної класифікації видатків та кредитування бюджету, якому відповідає бюджетна програма.
2) У пункті 4 додатка до цього Порядку вказуються ціль державної політики, на досягнення якої спрямована бюджетна програма, мета та завдання бюджетної програми.
3) У пунктах 5, 7 додатка до цього Порядку наводяться:
у графах "План" - планові показники, визначені відповідно до закону про державний бюджет та затвердженого розпису державного бюджету без змін (далі - план на початок звітного періоду);
у графах "План зі змінами" - планові показники з урахуванням змін, внесених протягом звітного періоду у зв'язку із змінами до закону про державний бюджет, відповідно до рішень Кабінету Міністрів України та управлінських рішень (пропозицій) головного розпорядника, у тому числі щодо внесення змін до спеціального фонду кошторису бюджетної установи в частині власних надходжень бюджетних установ (далі - план на кінець звітного періоду);
у графі «План» для бюджетних програм, бюджетні асигнування за якими встановлені головному розпоряднику в установленому законом порядку у звітному періоді після прийняття закону про Державний бюджет України (відповідно до закону про внесення змін до закону про Державний бюджет України або рішення Кабінету Міністрів України), зазначаються показники розпису державного бюджету, які відповідають відповідному закону про внесення змін до закону про Державний бюджет України або рішенню Кабінету Міністрів України;
{Підпункт 3 пункту 4 розділу IV доповнено абзацом четвертим згідно з Наказом Міністерства фінансів № 603 від 01.12.2025}
у графах "Факт":
у підпунктах 5.1, 5.2 пункту 5 - обсяги касових видатків / наданих кредитів з бюджету;
у підпункті 7.1 пункту 7 - фактичні результативні показники.
{Абзац сьомий підпункту 3 пункту 4 розділу IV із змінами, внесеними згідно з Наказом Міністерства фінансів № 603 від 01.12.2025}
4) У пункті 5 додатка до цього Порядку "Видатки / надання кредитів" наводяться дані для аналізу якості планування та рівня виконання видатків / надання кредитів за напрямами використання бюджетних коштів та за кодами економічної класифікації видатків бюджету / класифікації кредитування бюджету.
У підпункті 5.1 пункту 5 "Видатки / надання кредитів за напрямами використання бюджетних коштів" наводяться напрями використання бюджетних коштів, затверджені паспортом бюджетної програми, або напрями використання бюджетних коштів, визначені відповідно до абзаців третього і четвертого пункту 3 цього розділу.
{Абзац другий підпункту 4 пункту 4 розділу IV із змінами, внесеними згідно з Наказом Міністерства фінансів № 603 від 01.12.2025}
У разі якщо у паспорт бюджетної програми протягом звітного періоду вносилися зміни, у цьому підпункті зазначаються усі напрями використання бюджетних коштів, визначені у паспорті бюджетної програми без урахування змін, та додаються напрями, включені до паспорта протягом звітного періоду.
У цьому підпункті надаються пояснення щодо відхилень, у тому числі щодо:
зміни напрямів використання бюджетних коштів протягом звітного періоду (включаючи виключення або додавання нових напрямів);
збільшення/зменшення обсягів видатків / надання кредитів (підстава та обґрунтування зміни обсягів видатків / надання кредитів) за напрямами використання бюджетних коштів;
перерозподілу коштів між напрямами використання бюджетних коштів.
Відповідні пояснення надаються щодо відхилень плану на кінець від плану на початок звітного періоду та відхилень факту від плану на кінець звітного періоду із зазначенням основних факторів, що спричинили такі відхилення.
{Абзац восьмий підпункту 4 пункту 4 розділу IV із змінами, внесеними згідно з Наказом Міністерства фінансів № 603 від 01.12.2025}
У підпункті 5.2 пункту 5 "Видатки / надання кредитів за кодами економічної класифікації видатків бюджету / класифікації кредитування бюджету" наводяться видатки за кодами економічної класифікації видатків бюджету / класифікації кредитування бюджету окремо за загальним та спеціальним фондами.
У цьому підпункті наводяться:
інформація про загальну кількість змін, яких зазнав план на початок звітного періоду за кожним кодом економічної класифікації видатків бюджету / класифікації кредитування бюджету, та, у тому числі, тих, які внесені до розпису державного бюджету та кошторису на підставі управлінських рішень (пропозицій) головного розпорядника;
{Абзац одинадцятий підпункту 4 пункту 4 розділу IV із змінами, внесеними згідно з Наказом Міністерства фінансів № 603 від 01.12.2025}
пояснення щодо відхилень плану на кінець від плану на початок звітного періоду та відхилень факту від плану на кінець звітного періоду. Такі пояснення формулюються лаконічно із зазначенням основних факторів, що спричинили відхилення, без дублювання підстав, наведених у поясненнях щодо зміни напрямів використання бюджетних коштів.
До пояснень щодо відхилень за спеціальним фондом включається інформація щодо надходжень, з якими пов'язані відповідні витрати, у розрізі кодів відповідної бюджетної класифікації із зазначенням основних факторів, що спричинили такі відхилення.
{Підпункт 4 пункту 4 розділу IV доповнено новим абзацом згідно з Наказом Міністерства фінансів № 603 від 01.12.2025}
5) У пункті 6 додатка до цього Порядку "Стан фінансової дисципліни" наводяться:
дані про обсяги дебіторської та кредиторської заборгованостей за кодами економічної класифікації видатків бюджету / класифікації кредитування бюджету за загальним та спеціальним фондами на початок звітного періоду та на кінець звітного періоду (всього та, у тому числі, прострочених);
пояснення щодо наявності та збільшення обсягів дебіторської та кредиторської заборгованостей, з наведенням причин виникнення заборгованостей, у тому числі прострочених, строків погашення, джерел покриття, а також вжитих заходів для зменшення заборгованостей.
6) У пункті 7 додатка до цього Порядку "Результативні показники" наводяться дані для аналізу якості планування та виконання результативних показників за напрямами використання бюджетних коштів.
У підпункті 7.1 пункту 7 «Результативні показники бюджетної програми за звітний період» зазначаються результативні показники за напрямами використання бюджетних коштів та результативні показники, які характеризують виконання бюджетної програми в цілому.
{Абзац другий підпункту 6 пункту 4 розділу IV в редакції Наказу Міністерства фінансів № 603 від 01.12.2025}
До результативних показників, які характеризують виконання бюджетної програми в цілому, належать показники, які демонструють досягнення мети бюджетної програми, висвітлюють вплив реалізації бюджетної програми на досягнення відповідної цілі державної політики, досягаються за рахунок використання бюджетних коштів за кількома напрямами використання бюджетних коштів та не можуть бути віднесені до одного напряму.
{Абзац третій підпункту 6 пункту 4 розділу IV в редакції Наказу Міністерства фінансів № 603 від 01.12.2025}
Якщо напрям використання бюджетних коштів та відповідні результативні показники включено до паспорта протягом звітного періоду, планові показники зазначаються у графі "План зі змінами" (графа "План" не заповнюється).
За кожним напрямом використання бюджетних коштів та за результативними показниками, які характеризують бюджетну програму в цілому, наводяться пояснення щодо досягнення запланованих результатів, зокрема щодо обсягу та якості надання публічних послуг. Відповідні пояснення надаються щодо відхилень плану на кінець від плану на початок звітного періоду та відхилень факту від плану на кінець звітного періоду із зазначенням основних факторів, що спричинили такі відхилення.
{Абзац п'ятий підпункту 6 пункту 4 розділу IV в редакції Наказу Міністерства фінансів № 603 від 01.12.2025}
У підпункті 7.2 пункту 7 «Результативні показники порівняно з результативними показниками попереднього року» зазначаються обсяги касових видатків / наданих кредитів з бюджету за напрямами використання бюджетних коштів і відповідні фактичні результативні показники.
{Абзац шостий підпункту 6 пункту 4 розділу IV в редакції Наказу Міністерства фінансів № 603 від 01.12.2025}
За кожним напрямом використання бюджетних коштів надаються пояснення щодо динаміки результативних показників.
За результативними показниками, на досягнення яких здійснена попередня оплата у минулих бюджетних періодах, надаються окремі пояснення із зазначенням стану відповідної заборгованості.
У цьому підпункті надаються пояснення щодо змін у структурі напрямів використання коштів за бюджетною програмою із зазначенням впливу цих змін на результативні показники.
{Абзац дев'ятий підпункту 6 пункту 4 розділу IV із змінами, внесеними згідно з Наказом Міністерства фінансів № 603 від 01.12.2025}
7) Пункт 8 додатка до цього Порядку "Інформація про результати контрольних заходів, проведених органами, уповноваженими на здійснення контролю за дотриманням бюджетного законодавства" заповнюється з урахуванням результатів контрольних заходів, пропозиції (рекомендації) за результатами яких отримані у звітному періоді.
У графі пункту 8 "Найменування контрольного заходу" зазначається орган, який провів контрольний захід (далі - уповноважений орган), назва та/або тема контрольного заходу, а також період, за який проведено контрольний захід.
У графі пункту 8 "Пропозиції за результатами контрольного заходу" зазначаються надані уповноваженим органом пропозиції (рекомендації) щодо цільового, ефективного та результативного використання бюджетних коштів.
У графі пункту 8 "Стан врахування пропозицій за результатами контрольного заходу" зазначається стан врахування та результати впровадження головним розпорядником пропозицій (рекомендацій) уповноваженого органу. У разі неврахування таких пропозицій (рекомендацій), наводяться відповідні обґрунтування.
8) У пункті 9 додатка до цього Порядку "Узагальнений висновок про ефективність бюджетної програми" надається висновок, який містить інформацію про:
рівень досягнення мети та виконання завдань бюджетної програми;
ефективність надання публічних послуг, зокрема з урахуванням гендерних аспектів, рівень забезпечення потреб, задоволення інтересів отримувачів/користувачів і надавачів публічних послуг, у тому числі за ознакою статі та іншими ознаками;
{Абзац третій підпункту 8 пункту 4 розділу IV із змінами, внесеними згідно з Наказом Міністерства фінансів № 603 від 01.12.2025}
ефективність системи планування показників бюджетної програми із наведенням даних про кількість змін, внесених до розпису державного бюджету та паспорта бюджетної програми протягом звітного періоду, а також врахування під час формування бюджетної програми виявлених у минулих періодах недоліків планування;
стан фінансової дисципліни;
врахування результатів контрольних заходів;
ефективність системи управління бюджетними коштами із наведенням інформації про своєчасність затвердження паспорта бюджетної програми та порядку використання бюджетних коштів, організацію проведення державних закупівель, а також організацію роботи із розпорядниками бюджетних коштів нижчого рівня та одержувачами бюджетних коштів;
вплив реалізації бюджетної програми на досягнення відповідних цілей державної політики з наданням інформації про:
{Абзац восьмий підпункту 8 пункту 4 розділу IV в редакції Наказу Міністерства фінансів № 603 від 01.12.2025}
послаблення негативних чи посилення позитивних тенденцій в економіці (відповідній сфері діяльності), користь для суспільства від реалізації бюджетної програми;
{Абзац дев'ятий підпункту 8 пункту 4 розділу IV в редакції Наказу Міністерства фінансів № 603 від 01.12.2025}
покращення ситуації або вирішення проблем у сфері діяльності;
{Абзац десятий підпункту 8 пункту 4 розділу IV в редакції Наказу Міністерства фінансів № 603 від 01.12.2025}
збільшення рівня задоволення отримувачів / користувачів публічних послуг або покращення рівня забезпечення публічними послугами осіб, які мають на них право.
{Абзац одинадцятий підпункту 8 пункту 4 розділу IV в редакції Наказу Міністерства фінансів № 603 від 01.12.2025}
9) У пункті 10 додатка до цього Порядку "Заходи із підвищення ефективності бюджетної програми" зазначаються відповідні заходи, які будуть вжиті головним розпорядником у поточному та середньостроковому періоді.
У графі "Напрями підвищення ефективності бюджетної програми" наводяться відповідні напрями, визначені з урахуванням виявлених чинників, що перешкоджали виконанню бюджетної програми та досягненню запланованих результативних показників.
У графі "Захід" за кожним напрямом підвищення ефективності бюджетної програми наводяться відповідні заходи, які, зокрема, можуть передбачати:
з покращання якості системи планування бюджетної програми, зокрема з урахуванням гендерних аспектів - розробку методологій розрахунку потреби в коштах, вартості публічних послуг, удосконалення результативних показників та методології їх обчислення;
{Абзац четвертий підпункту 9 пункту 4 розділу IV із змінами, внесеними згідно з Наказом Міністерства фінансів № 603 від 01.12.2025}
з покращання якості та ефективності надання публічних послуг - дослідження потреб та інтересів отримувачів/користувачів публічних послуг, в тому числі запровадження відповідних опитувань (анкетування), проведення гендерного аналізу бюджетної програми та врахування його результатів;
{Абзац п'ятий підпункту 9 пункту 4 розділу IV із змінами, внесеними згідно з Наказом Міністерства фінансів № 603 від 01.12.2025}
з покращення фінансової дисципліни - заходи щодо запобігання виникненню заборгованості та її погашення;
з підвищення ефективності системи управління бюджетними коштами, зокрема з урахуванням гендерних аспектів - удосконалення механізмів і процедур, що застосовуються під час розподілу та використання бюджетних коштів, управлінського обліку та адміністративної статистики, підходів до визначення одержувачів бюджетних коштів, розроблення або удосконалення підходів до організації та здійснення моніторингу виконання бюджетної програми, механізмів контролю розпорядників нижчого рівня та одержувачів бюджетних коштів;
{Абзац сьомий підпункту 9 пункту 4 розділу IV в редакції Наказу Міністерства фінансів № 603 від 01.12.2025}
ініціювання проведення огляду витрат державного бюджету у відповідній сфері.
5. Оцінка ефективності бюджетної програми за звітний період підписується керівником установи - головного розпорядника коштів державного бюджету.
Директор Департаменту
державного бюджету
В. Лозицький
Додаток
до Порядку здійснення оцінки
ефективності бюджетних програм
головними розпорядниками коштів
державного бюджету
(пункт 2 розділу IV)
Результати оцінки
ефективності бюджетної програми
{Додаток в редакції Наказу Міністерства фінансів № 603 від 01.12.2025, з урахуванням змін, внесених Наказом Міністерства фінансів № 640 від 22.12.2025}
