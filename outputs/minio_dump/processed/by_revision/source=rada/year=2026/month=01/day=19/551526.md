---
source: "rada"
dokid: 551526
nreg: "v0004359-26"
title: "Про зміни в складі територіальних виборчих комісій, що здійснюють підготовку та проведення місцевих виборів"
doc_date: 2026-01-19
revision_date: 2026-01-19
status: 0
types: [2]
org: 47
---
ЦЕНТРАЛЬНА ВИБОРЧА КОМІСІЯ
ПОСТАНОВА
19 січня 2026 року № 4
Про зміни в складі територіальних виборчих комісій, що здійснюють підготовку та проведення місцевих виборів
До Центральної виборчої комісії надійшли подання про заміну членів деяких територіальних виборчих комісій від місцевих організацій політичних партій, а також заява Сучкової Наталі Василівни, члена Верхньодніпровської міської територіальної виборчої комісії Кам'янського району Дніпропетровської області (далі - Верхньодніпровська міська територіальна виборча комісія), про складення нею повноважень члена цієї виборчої комісії.
Розглянувши вказані документи та додані до них матеріали, Центральна виборча комісія зазначає.
Порядок та підстави внесення змін до складу територіальних виборчих комісій унормовано статтею 208 Виборчого кодексу України (далі - Кодекс), а також Роз'ясненням щодо порядку дострокового припинення повноважень усього складу та окремих членів виборчих комісій з місцевих виборів, затвердженим постановою Центральної виборчої комісії від 06 жовтня 2020 року № 351 (далі - Роз'яснення).
Щодо заяви Сучкової Н.В., члена Верхньодніпровської міської територіальної виборчої комісії, про складення нею повноважень члена цієї виборчої комісії Комісія зазначає таке.
Згідно з пунктом 1 частини четвертої статті 208 Кодексу, пунктом 3.1 Роз'яснення повноваження члена відповідної територіальної виборчої комісії припиняються достроково у зв'язку з особистою заявою про складення повноважень члена комісії. Така заява подається суб'єкту внесення кандидатури відповідного члена комісії для передачі відповідній виборчій комісії або для внесення подання про заміну члена виборчої комісії.
Пунктом 1.5 Роз'яснення передбачено, що суб'єктом, за поданням якого кандидатуру члена комісії було включено до складу виборчої комісії (далі - суб'єкт подання кандидатури), є місцева організація політичної партії, яка внесла подання щодо кандидатури до складу відповідної виборчої комісії.
Суб'єктом, за поданням якого Сучкову Н.В. було включено до складу Верхньодніпровської міської територіальної виборчої комісії, є місцева організація Політичної партії "ОПОЗИЦІЙНИЙ БЛОК".
Комісія зазначає, що за змістом статті 36 Конституції України та Закону України "Про політичні партії в Україні" (далі - Закон) одним із ключових напрямів провадження діяльності політичної партії є діяльність, пов'язана з реалізацією права політичної партії брати участь у відповідних виборах.
Місцеві організації політичної партії та її місцеві осередки є елементами структури політичної партії, презентують та реалізують її статутні цілі на місцях.
Водночас відповідно до положень Кодексу, зокрема статей 203 та 208, однією зі складових права політичної партії на участь у виборах є її участь або участь її місцевих організацій у формуванні складу виборчих комісій і, як наслідок, внесення до нього змін.
Отже, зважаючи на вимоги статті 208 Кодексу та положень Роз'яснення, дострокове припинення повноважень члена територіальної виборчої комісії у зв'язку з особистою заявою про складення повноважень члена комісії має відбуватись за участі відповідної місцевої організації політичної партії, яка запропонувала цю кандидатуру до складу виборчої комісії. Саме місцева організація політичної партії як суб'єкт подання кандидатури має розпорядитися своїм правом на участь у формуванні складу виборчої комісії - або передати таку заяву про складення повноважень члена комісії відповідній виборчій комісії, або внести подання про заміну цього члена виборчої комісії іншою кандидатурою.
Разом з тим під час розгляду зазначеного питання Комісія бере до уваги таке.
За змістом частини четвертої статті 37 Конституції України, частини третьої статті 5, статті 21 Закону діяльність політичної партії може бути заборонено лише в судовому порядку.
Рішенням Восьмого апеляційного адміністративного суду від 08 червня 2022 року в справі № П/857/12/22, що набрало законної сили 04 липня 2022 року, діяльність Політичної партії "ОПОЗИЦІЙНИЙ БЛОК" заборонено.
Заборона діяльності політичної партії тягне за собою припинення діяльності політичної партії, розпуск її керівних органів, обласних, міських, районних організацій і первинних осередків та інших структурних утворень, передбачених статутом політичної партії, припинення членства в політичній партії, а також прийняття центральним органом виконавчої влади, що реалізує державну політику у сфері державної реєстрації (легалізації) об'єднань громадян, інших громадських формувань, та його територіальними органами рішень про припинення політичної партії та її структурних утворень відповідно (частина друга статті 21 Закону).
Враховуючи такі положення Закону, вказане судове рішення унеможливлює подальшу реалізацію Політичною партією "ОПОЗИЦІЙНИЙ БЛОК" та її місцевими організаціями передбачених Кодексом повноважень, зокрема, щодо участі у формуванні складу виборчих комісій та внесенні до нього змін, у тому числі розгляд Центральною виборчою комісією відповідних подань чи звернень цієї політичної партії (її місцевих організацій) та ухвалення за результатами розгляду відповідних рішень.
Пунктами 4.5, 4.6 Роз'яснення передбачено, що в разі подання членом виборчої комісії особистої заяви про складення своїх повноважень безпосередньо до виборчої комісії, яка утворила таку виборчу комісію (сформувала її склад), зазначена заява у строки, визначені пунктом 1.4 Роз'яснення, повертається суб'єкту звернення без розгляду з відповідними роз'ясненнями щодо порядку подання такої заяви (крім випадків, коли кандидатуру такого члена виборчої комісії було включено до складу виборчої комісії за поданням голови відповідної комісії згідно з частиною шістнадцятою статті 203, частиною восьмою статті 204 Кодексу).
Особа, яка подала заяву про складення повноважень члена виборчої комісії, продовжує виконувати обов'язки члена виборчої комісії до прийняття відповідного рішення про дострокове припинення її повноважень.
Таким чином, заяву Сучкової Н.В. про складення нею повноважень члена Верхньодніпровської міської територіальної виборчої комісії мало б бути їй повернуто з роз'ясненням щодо необхідності її подання до відповідної місцевої організації Політичної партії "ОПОЗИЦІЙНИЙ БЛОК" для передачі Центральній виборчій комісії або для внесення до Комісії цією місцевою організацією політичної партії подання про заміну члена виборчої комісії.
З огляду на викладене, зважаючи на рішення Восьмого апеляційного адміністративного суду від 08 червня 2022 року в справі № П/857/12/22, дотримання встановленої Кодексом та Роз'ясненням процедури дострокового припинення повноважень члена виборчої комісії за його особистою заявою за участю відповідної місцевої організації політичної партії - суб'єкта подання кандидатури в цьому разі є неможливим.
Крім того, за інформацією з Єдиного державного реєстру юридичних осіб, фізичних осіб - підприємців та громадських формувань, діяльність РЕГІОНАЛЬНОЇ ОРГАНІЗАЦІЇ ПОЛІТИЧНОЇ ПАРТІЇ "ОПОЗИЦІЙНИЙ БЛОК" В ДНІПРОПЕТРОВСЬКІЙ ОБЛАСТІ припинено.
Конституційний Суд України в Рішенні від 19 жовтня 2009 року № 26-рп/2009 зауважив, що виборчі комісії є суб'єктом виборчого процесу, його невід'ємною складовою, вони наділені повноваженнями вирішувати важливі для держави питання щодо організації та проведення виборів, а отже, є підстави стверджувати, що участь у роботі таких виборчих комісій є способом реалізації права громадян на участь в управлінні державними справами (абзац п'ятий підпункту 3.3 пункту 3 мотивувальної частини вказаного Рішення).
Право виборців бути членами виборчих комісій пов'язане з їх основними виборчими правами - правом вільно обирати та бути обраним (частина третя статті 6, частина перша статті 9 Кодексу).
Участь громадян України у виборах є добровільною, внесенню пропозиції щодо включення особи до складу територіальної виборчої комісії передує отримання від такої особи заяви про згоду на участь у роботі виборчої комісії від відповідного суб'єкта подання (частина перша статті 15, абзац п'ятий частини дев'ятої статті 203 Кодексу).
Викладене обумовлює висновок про те, що особа вільно користується своїми правами і в разі подання нею заяви про складення повноважень члена виборчої комісії не може бути примушена до реалізації права бути членом такої комісії. Це право реалізується за її волею.
Крім того, Комісія звертає увагу, що частиною третьою статті 8 Міжнародного пакту про громадянські і політичні права встановлено, що нікого не можуть приневолювати до примусової чи обов'язкової праці.
Отже, за наявності заборони діяльності Політичної партії "ОПОЗИЦІЙНИЙ БЛОК" повернення заявнику його особистої заяви про складення повноважень члена виборчої комісії без розгляду з роз'ясненнями щодо порядку подання такої заяви матиме негативні наслідки для заявника, оскільки за вказаних обставин він на сьогодні не зможе реалізувати своє право достроково скласти повноваження члена у виборчій комісії.
Водночас продовження Сучковою Н.В. виконання повноважень члена Верхньодніпровської міської територіальної виборчої комісії, враховуючи її намір скласти такі повноваження та надходження від неї до Комісії відповідної заяви, порушуватиме її конституційні права і свободи, а також основні засади проведення вільних виборів, складовою яких є принцип добровільної участі громадян у виборах та виборчому процесі.
Згідно із Законом України "Про Центральну виборчу комісію" Комісія є постійно діючим колегіальним державним органом, який діє на підставі Конституції та інших законів України і наділений повноваженнями щодо організації підготовки та проведення виборів і референдумів у порядку та в межах, встановлених законами України. Комісія відповідно до своїх повноважень забезпечує дотримання передбачених Конституцією та законами України принципів і засад виборчого і референдумного процесів, реалізацію виборчих прав громадян України та права на участь у референдумі, однакове застосування законодавства України про вибори і референдуми на всій території України. Комісія будує свою діяльність на принципах верховенства права, законності, незалежності, об'єктивності, компетентності, професійності, колегіальності розгляду і вирішення питань, обґрунтованості прийнятих рішень, відкритості і публічності (частина перша статті 1, стаття 2, пункти 1, 4 статті 17 зазначеного Закону).
Таким чином, з метою забезпечення прав члена Верхньодніпровської міської територіальної виборчої комісії Сучкової Н.В., яка подала особисту заяву про складення повноважень у вказаній виборчій комісії, дотримуючись принципів та засад виборчого процесу, керуючись конституційними правами та свободами людини і громадянина, зважаючи на заборону діяльності Політичної партії "ОПОЗИЦІЙНИЙ БЛОК", Комісія вбачає підстави для прийняття рішення про дострокове припинення повноважень члена зазначеної виборчої комісії Сучкової Н.В. відповідно до пункту 1 частини четвертої статті 208 Кодексу.
Враховуючи викладене, відповідно до статті 36, частини четвертої статті 37 Конституції України, частини третьої статті 6, пункту 1 частини першої статті 9, пункту 1 частини другої статті 23, частин першої, другої статті 32, частин першої, четвертої, восьмої статті 33, статей 34, 203, 208 Виборчого кодексу України, статті 21 Закону України "Про політичні партії в Україні", Роз'яснення щодо порядку дострокового припинення повноважень усього складу та окремих членів виборчих комісій з місцевих виборів, затвердженого постановою Центральної виборчої комісії від 06 жовтня 2020 року № 351, керуючись статтями 2, 11-13, пунктами 1, 4, 5 статті 17, пунктами 2, 9 частини першої статті 21 Закону України "Про Центральну виборчу комісію", Центральна виборча комісія постановляє:
1. Внести зміни до складу територіальних виборчих комісій, що здійснюють підготовку та проведення місцевих виборів, сформованого постановою Центральної виборчої комісії від 10 серпня 2020 року № 172 "Про утворення та формування складу обласних, районних (крім районів в Автономній Республіці Крим), міських (крім міст в Автономній Республіці Крим), районних у місті Києві територіальних виборчих комісій", згідно з додатками 1-7.
2. Територіальним виборчим комісіям, до складу яких вносяться зміни, поінформувати громадян про такі зміни у визначений цими комісіями спосіб.
3. Копію цієї постанови разом з належним додатком (у двох примірниках для відповідних територіальних виборчих комісій) надіслати Вінницькій, Дніпропетровській, Миколаївській, Одеській, Полтавській, Харківській та Хмельницькій обласним військовим адміністраціям і Сучковій Н.В.
4. Цю постанову оприлюднити на офіційному вебсайті Центральної виборчої комісії.
Голова
Центральної виборчої комісії
О. ДІДЕНКО
