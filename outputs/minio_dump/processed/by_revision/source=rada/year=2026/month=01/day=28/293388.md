---
source: "rada"
dokid: 293388
nreg: "446/2009"
title: "Про Положення про щорічні гранти Президента України докторам наук для проведення наукових досліджень і розробок"
doc_date: 2009-06-17
revision_date: 2026-01-28
status: 1
types: [3, 11]
org: 4
---
УКАЗ ПРЕЗИДЕНТА УКРАЇНИ
{ Указ втратив чинність на підставі Указу Президента N 81/2026 ( 81/2026 ) від 26.01.2026 }
Про Положення про щорічні гранти Президента України докторам наук для проведення наукових досліджень і розробок
{ Назва Указу із змінами, внесеними згідно з Указом Президента N 324/2024 ( 324/2024 ) від 14.05.2024 }
{ Із змінами, внесеними згідно з Указом Президента N 324/2024 ( 324/2024 ) від 14.05.2024 }
1. Затвердити Положення про щорічні гранти Президента України докторам наук для проведення наукових досліджень і розробок (додається).
{ Стаття 1 із змінами, внесеними згідно з Указом Президента N 324/2024 ( 324/2024 ) від 14.05.2024 }
2. Цей Указ набирає чинності з 1 січня 2010 року.
Президент України В.ЮЩЕНКО
м. Київ, 17 червня 2009 року N 446/2009
ЗАТВЕРДЖЕНО Указом Президента України від 17 червня 2009 року N 446/2009
ПОЛОЖЕННЯ про щорічні гранти Президента України докторам наук для проведення наукових досліджень і розробок
{ Назва Положення із змінами, внесеними згідно з Указом Президента N 324/2024 ( 324/2024 ) від 14.05.2024 }
1. Це Положення визначає порядок надання щорічних грантів Президента України докторам наук для проведення наукових досліджень і розробок (далі - гранти).
{ Пункт 1 в редакції Указу Президента N 324/2024 ( 324/2024 ) від 14.05.2024 }
2. Гранти можуть бути надані докторам наук віком (на момент подання заявки) до 45 років включно (далі - грантоотримувачі).
{ Пункт 2 в редакції Указу Президента N 324/2024 ( 324/2024 ) від 14.05.2024 }
2-1. Гранти можуть бути надані як на проведення запланованих наукових досліджень і розробок, так і тих, що вже проводяться.
{ Положення доповнено пунктом 2-1 згідно з Указом Президента N 324/2024 ( 324/2024 ) від 14.05.2024 }
3. Докторам наук віком до 40 років включно не можуть бути надані протягом одного року два щорічні гранти для проведення наукових досліджень і розробок, що передбачені Указами Президента України від 9 квітня 2002 року N 315/2002 ( 315/2002 ) "Про додаткові заходи щодо підтримки молодих вчених" та від 16 травня 2008 року N 444/2008 ( 444/2008 ) "Про додаткові заходи щодо забезпечення розвитку наукової сфери".
{ Пункт 3 в редакції Указу Президента N 324/2024 ( 324/2024 ) від 14.05.2024 }
4. Пропозиції щодо надання грантів формуються за результатами щорічного конкурсу наукових (науково-технічних) проєктів для проведення наукових досліджень і розробок (далі - конкурс наукових проєктів) у вигляді рейтингового списку проєктів та їх чисельного оцінювання.
Конкурс наукових проєктів включає проведення незалежної та об'єктивної наукової і науково-технічної експертизи таких проєктів із залученням українських та іноземних вчених за їх згодою.
Умови проведення конкурсу наукових проєктів, критерії оцінки поданих проєктів, переліки документів, що подаються для участі в конкурсі, та звітів визначаються відповідно до порядку конкурсного відбору та фінансування проєктів Національним фондом досліджень України.
{ Пункт 4 в редакції Указу Президента N 324/2024 ( 324/2024 ) від 14.05.2024 }
5. Для участі в конкурсі наукових проєктів особа, що претендує на грант, подає до 20 лютого року, що передує року надання грантів, до Національного фонду досліджень України (далі - Фонд) в паперовій та/або електронній формі заявку за встановленою Фондом формою, а також гарантійний лист підприємства (установи, організації, закладу вищої освіти), що зобов'язується забезпечити проведення наукового дослідження і розробки, передбачених науковим проєктом.
{ Пункт 5 в редакції Указу Президента N 324/2024 ( 324/2024 ) від 14.05.2024 }
6. Міністерство освіти і науки України на підставі схвалених Фондом пропозицій щодо надання грантів у відповідному (відповідних) році (роках), надісланих Фондом Міністерству до 1 серпня року, що передує року надання грантів, подає на розгляд Кабінету Міністрів України проєкт акта Президента України про призначення грантів. { Абзац перший пункту 6 в редакції Указу Президента N 324/2024 ( 324/2024 ) від 14.05.2024 }
Призначення грантів здійснюється Президентом України за поданням Кабінету Міністрів України.
7. Інформація про призначення грантів оприлюднюється через засоби масової інформації.
8. Після призначення гранту між Фондом, грантоотримувачем та підприємством (установою, організацією, закладом вищої освіти), що зобов'язалося забезпечити проведення наукового дослідження і розробки, передбачених науковим проєктом, укладається відповідний договір за формою, встановленою Фондом.
Надані грантоотримувачу кошти перераховуються поетапно частинами, визначеними в договорі, на рахунок підприємства (установи, організації, закладу вищої освіти), що забезпечує проведення наукового дослідження і розробки.
{ Пункт 8 в редакції Указу Президента N 324/2024 ( 324/2024 ) від 14.05.2024 }
9. Грантоотримувач та підприємство (установа, організація, заклад вищої освіти), що забезпечує проведення наукового дослідження і розробки, у визначені договором строки подають до Фонду звітну документацію про використання коштів, отриманих як грант, за формами, встановленими Фондом.
У разі виявлення Фондом порушень умов договору та/або нецільового використання коштів, отриманих як грант, грантоотримувач і зазначене в договорі підприємство (установа, організація, заклад вищої освіти) повертають кошти Фонду в повному обсязі.
{ Пункт 9 в редакції Указу Президента N 324/2024 ( 324/2024 ) від 14.05.2024 }
10. Фонд щороку інформує Офіс Президента України, Кабінет Міністрів України та Міністерство освіти і науки України про результати проведення наукових досліджень і розробок, для яких було надано грант.
{ Пункт 10 в редакції Указу Президента N 324/2024 ( 324/2024 ) від 14.05.2024 }
11. Оподаткування коштів, одержаних як грант, здійснюється відповідно до законодавства.
Глава Секретаріату Президента України В.УЛЬЯНЧЕНКО
