---
source: "rada"
dokid: 115007
nreg: "1210/2002"
title: "Про Положення про порядок надання грантів Президента України для підтримки наукових досліджень і розробок молодих вчених"
doc_date: 2002-12-24
revision_date: 2026-01-28
status: 1
types: [3, 11]
org: 4
---
Указ
Президента України
{Указ втратив чинність на підставі Указу Президента № 81/2026 від 26.01.2026}
Про Положення про порядок надання грантів Президента України для підтримки наукових досліджень і розробок молодих вчених
{Із змінами, внесеними згідно з Указом Президента
№ 324/2024 від 14.05.2024}
{У назві та тексті Указу слова "наукових досліджень", "молодих учених" замінено відповідно словами "наукових досліджень і розробок", "молодих вчених" згідно з Указом Президента № 324/2024 від 14.05.2024}
Затвердити Положення про порядок надання грантів Президента України для підтримки наукових досліджень і розробок молодих вчених (додається).
Президент України
Л.КУЧМА
м. Київ,
24 грудня 2002 року
№ 1210/2002
ЗАТВЕРДЖЕНО
Указом Президента України
від 24 грудня 2002 року № 1210/2002
ПОЛОЖЕННЯ
про порядок надання грантів Президента України для підтримки наукових досліджень і розробок молодих вчених
{У назві та тексті Положення слова "наукових досліджень" та "молодих учених" в усіх відмінках замінено відповідно словами "наукових досліджень і розробок" та "молодих вчених" у відповідному відмінку згідно з Указом Президента № 324/2024 від 14.05.2024}
1. Це Положення визначає порядок надання щорічних грантів Президента України для підтримки актуальних, значущих наукових досліджень і розробок молодих вчених (далі - гранти).
2. Гранти надаються відповідно до Указу Президента України від 9 квітня 2002 року № 315/2002 "Про додаткові заходи щодо підтримки молодих вчених".
{Пункт 2 в редакції Указу Президента № 324/2024 від 14.05.2024}
3. Гранти можуть одержати молоді вчені віком (на момент подання заявки):
доктори наук (до 40 років включно) - 7 грантів;
докторанти (до 35 років включно) - 20 грантів;
доктори філософії / кандидати наук (до 35 років включно) - 50 грантів.
{Пункт 3 в редакції Указу Президента № 324/2024 від 14.05.2024}
4. Гранти можуть бути надані як на проведення запланованих наукових досліджень і розробок, так і тих, що вже проводяться.
{Пункт 4 із змінами, внесеними згідно з Указом Президента № 324/2024 від 14.05.2024}
5. Для одержання гранту особа, що претендує на грант, подає до 1 березня року, що передує року надання грантів, до Національного фонду досліджень України (далі - Фонд) в паперовій та/або електронній формі заявку за встановленою Фондом формою, а також гарантійний лист підприємства (установи, організації, закладу вищої освіти), що зобов'язується забезпечити проведення наукового дослідження і розробки, передбачених науковим проєктом.
{Пункт 5 в редакції Указу Президента № 324/2024 від 14.05.2024}
6. Пропозиції щодо надання грантів формуються за результатами щорічного конкурсу наукових (науково-технічних) проєктів молодих вчених (далі - конкурс наукових проєктів) у вигляді рейтингового списку проєктів та їх чисельного оцінювання.
Конкурс наукових проєктів включає проведення незалежної та об'єктивної наукової і науково-технічної експертизи таких проєктів із залученням українських та іноземних вчених за їх згодою.
Умови проведення конкурсу наукових проєктів, критерії оцінки поданих проєктів, переліки документів, що подаються для участі в конкурсі, та звітів визначаються відповідно до порядку конкурсного відбору та фінансування проєктів Національним фондом досліджень України.
{Пункт 6 в редакції Указу Президента № 324/2024 від 14.05.2024}
7. Міністерство освіти і науки України на підставі схвалених Фондом пропозицій щодо надання грантів у відповідному (відповідних) році (роках), надісланих Фондом Міністерству до 1 серпня року, що передує року надання грантів, подає на розгляд Кабінету Міністрів України проєкт акта Президента України про призначення грантів.
{Абзац перший пункту 7 в редакції Указу Президента № 324/2024 від 14.05.2024}
Призначення грантів молодим вченим здійснює Президент України за поданням Кабінету Міністрів України.
8. Інформація про призначення грантів оприлюднюється через засоби масової інформації.
9. Після призначення гранту між Фондом, грантоотримувачем та підприємством (установою, організацією, закладом вищої освіти), що зобов'язується забезпечити проведення наукового дослідження і розробки, передбачених науковим проєктом, укладається відповідний договір за формою, встановленою Фондом.
Надані грантоотримувачу кошти перераховуються поетапно частинами, визначеними в договорі, на рахунок підприємства (установи, організації, закладу вищої освіти), що забезпечує проведення наукового дослідження і розробки.
{Пункт 9 в редакції Указу Президента № 324/2024 від 14.05.2024}
10. Грантоотримувач та підприємство (установа, організація, заклад вищої освіти), що забезпечує проведення наукового дослідження і розробки, у визначені договором строки подають до Фонду звітну документацію про використання коштів, отриманих як грант, за формами, встановленими Фондом.
У разі виявлення Фондом порушень умов договору та/або нецільового використання коштів, отриманих як грант, грантоотримувач та зазначене в договорі підприємство (установа, організація, заклад вищої освіти) повертають кошти Фонду в повному обсязі.
Фонд щороку інформує Офіс Президента України, Кабінет Міністрів України та Міністерство освіти і науки України про результати проведення наукових досліджень і розробок, для яких було надано грант.
{Пункт 10 в редакції Указу Президента № 324/2024 від 14.05.2024}
11. Оподаткування коштів, одержаних у вигляді гранту, здійснюється у визначеному законодавством порядку.
Глава Адміністрації
Президента України
В. МЕДВЕДЧУК
