---
source: "rada"
dokid: 551345
nreg: "z1947-25"
title: "Про затвердження Змін до розділу IV Правил виписування рецептів на лікарські засоби"
doc_date: 2025-12-19
revision_date: 2026-01-02
status: 5
types: [9]
org: 31
---
МІНІСТЕРСТВО ОХОРОНИ ЗДОРОВ'Я УКРАЇНИ
НАКАЗ
19.12.2025 № 1924
Зареєстровано в Міністерстві
юстиції України
25 грудня 2025 року
за № 1947/45353
Про затвердження Змін до розділу IV Правил виписування рецептів на лікарські засоби
{Заголовок в редакції Наказу Міністерства охорони здоров'я № 1965 від 29.12.2025}
{Із змінами, внесеними згідно з Наказом Міністерства охорони здоров'я
№ 1965 від 29.12.2025}
Відповідно до пункту 8 Положення про Міністерство охорони здоров'я України, затвердженого постановою Кабінету Міністрів України від 25 березня 2015 року № 267 (в редакції постанови Кабінету Міністрів України від 24 січня 2020 року № 90), та з метою розширення переліку лікарських спеціальностей, які можуть виписувати електронні рецепти на лікарські засоби, унормування і удосконалення порядку формування електронних рецептів
НАКАЗУЮ:
1. Затвердити Зміни до розділу IV Правил виписування рецептів на лікарські засоби, затверджених наказом Міністерства охорони здоров'я України від 19 липня 2005 року № 360, зареєстрованих в Міністерстві юстиції України 20 липня 2005 року за № 782/11062 (у редакції наказу Міністерства охорони здоров'я України від 15 березня 2023 року № 494), що додаються.
{Пункт 1 із змінами, внесеними згідно з Наказом Міністерства охорони здоров'я № 1965 від 29.12.2025}
2. Департаменту цифрових трансформацій в охороні здоров'я (Дмитру Лук'янову) забезпечити:
1) подання цього наказу в установленому законодавством порядку на державну реєстрацію до Міністерства юстиції України;
2) оприлюднення цього наказу на офіційному вебсайті Міністерства охорони здоров'я України після здійснення державної реєстрації в Міністерстві юстиції України.
3. Контроль за виконанням цього наказу покласти на заступника Міністра з питань цифрового розвитку, цифрових трансформацій і цифровізації Марію Карчевич.
4. Цей наказ набирає чинності з дня його офіційного опублікування.
Заступник Міністра -
головний державний
санітарний лікар України
Ігор КУЗІН
ПОГОДЖЕНО:
Уповноважений Верховної Ради України
з прав людини
Перший заступник Міністра цифрової
трансформації України
Голова Національної служби
здоров'я України
Голова Державної регуляторної
служби України
Голова Державної служби України
з лікарських засобів та контролю
за наркотиками
Дмитро ЛУБІНЕЦЬ
Олексій ВИСКУБ
Наталія ГУСАК
Олексій КУЧЕР
Роман ІСАЄНКО
ЗАТВЕРДЖЕНО
Наказ Міністерства охорони
здоров'я України
19 грудня 2025 року № 1924
Зареєстровано в Міністерстві
юстиції України
25 грудня 2025 року
за № 1947/45353
Зміни
до розділу IV Правил виписування рецептів на лікарські засоби, затверджених наказом Міністерства охорони здоров'я України від 19 липня 2005 року № 360, зареєстрованих в Міністерстві юстиції України 20 липня 2005 року за № 782/11062 (у редакції наказу Міністерства охорони здоров'я України від 15 березня 2023 року № 494)
1. У пункті 2:
1) підпункт 6 викласти у такій редакції:
«6) лікарями за спеціальностями «Психіатрія», «Дитяча психіатрія», «Наркологія» на лікарські засоби для лікування больового синдрому та надання паліативної допомоги особам з розладами психіки та поведінки;»;
2) доповнити новими підпунктами такого змісту:
{Абзац перший підпункту 2 пункту 1 із змінами, внесеними згідно з Наказом Міністерства охорони здоров'я № 1965 від 29.12.2025}
«7) лікарями за спеціальностями «Клінічна онкологія», «Дитяча онкологія», «Онкогінекологія» та «Онкохірургія» на лікарські засоби для лікування онкологічних захворювань;
{Абзац другий підпункту 2 пункту 1 із змінами, внесеними згідно з Наказом Міністерства охорони здоров'я № 1965 від 29.12.2025}
8) лікарями за спеціальностями «Дитяча офтальмологія», «Дитячі інфекційні хвороби», «Дитяча отоларингологія» на лікарські засоби для лікування захворювань у дітей;
9) лікарями за спеціальностями «Акушерство і гінекологія», «Дитяча гінекологія» на лікарські засоби для лікування вагітних та породілей;
10) лікарями за спеціальностями «Офтальмологія», «Дитяча офтальмологія» на лікарські засоби для лікування глаукоми;
11) лікарями за спеціальностями «Кардіологія», «Дитяча кардіологія» на лікарські засоби для лікування серцево-судинних та цереброваскулярних захворювань;
12) лікарями за спеціальностями «Пульмонологія», «Дитяча пульмонологія» на лікарські засоби для лікування хронічних хвороб нижніх дихальних шляхів;
13) лікарями за спеціальностями «Імунологія», «Дитяча імунологія», «Ревматологія», «Гематологія», «Дитяча гематологія», «Неврологія», «Дитяча неврологія», «Ендокринологія», «Дитяча ендокринологія» на лікарські засоби для лікування метаболічних, аутоімунних та запальних захворювань;
14) лікарями за спеціальністю «Неврологія» та «Дитяча неврологія» на лікарські засоби для лікування мігрені;
15) лікарями за спеціальностями «Ендокринологія» та «Дитяча ендокринологія» на лікарські засоби для лікування хвороб ендокринної системи та цукрового діабету (пероральні гіпоглікемізуючі лікарські засоби).»;
доповнити новим абзацом такого змісту:
{Абзац одинадцятий підпункту 2 пункту 1 із змінами, внесеними згідно з Наказом Міністерства охорони здоров'я № 1965 від 29.12.2025}
«Перелік захворювань та кодів згідно з національним класифікатором НК 025:2021 «Класифікатор хвороб та споріднених проблем охорони здоров'я», затвердженого наказом Міністерства економіки України від 04 серпня 2021 року № 360, та Міжнародною класифікацією первинної медичної допомоги, ІСРС-2-Е, затвердженою наказом Міністерства охорони здоров'я України від 04 січня 2018 року № 13, а також лікарських спеціальностей визначаються налаштуваннями в електронній системі охорони здоров'я на підставі отриманої інформації, зокрема, але не виключно від Державного підприємства «Державний експертний центр Міністерства охорони здоров'я України».».
{Абзац дванадцятий підпункту 2 пункту 1 із змінами, внесеними згідно з Наказом Міністерства охорони здоров'я № 1965 від 29.12.2025}
2. Пункт 3 викласти у такій редакції:
«3. Лікарі за спеціальностями «Терапія», «Педіатрія», «Загальна практика - сімейна медицина», виписують електронні рецепти:
1) на лікарські засоби, які підлягають реімбурсації та визначені підпунктами 1-5 та 7 пункту 2 цього розділу - тільки на підставі відповідного призначення, внесеного до системи лікарем відповідної спеціальності;
2) на лікарські засоби, які підлягають реімбурсації та не зазначені в пункті 2 цього розділу;
3) на лікарські засоби, які підлягають реімбурсації та визначені пунктом 2 цього розділу, крім підпунктів 1-7 цього пункту,- без відповідного призначення, внесеного до системи лікарем відповідної спеціальності.
{Абзац п'ятий пункту 2 із змінами, внесеними згідно з Наказом Міністерства охорони здоров'я № 1965 від 29.12.2025}
Електронні рецепти на препарати інсуліну, лікарські засоби для лікування нецукрового діабету, які підлягають реімбурсації за програмою державних гарантій медичного обслуговування населення, можуть виписуватися на підставі призначення, внесеного до системи лікарем, який надає первинну медичну допомогу, що створюється за умови наявності в системі попереднього аналогічного призначення, створеного лікарем за спеціальністю «Ендокринологія», «Дитяча ендокринологія».».
Директор Департаменту цифрових
трансформацій в охороні здоров'я
Дмитро ЛУК'ЯНОВ
