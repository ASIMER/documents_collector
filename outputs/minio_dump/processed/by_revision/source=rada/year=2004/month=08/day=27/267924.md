---
source: "rada"
dokid: 267924
nreg: "112_136"
title: "Протокол між Державною митною службою України і Державним митним комітетом Республіки Білорусь про взаємодію з питань контролю митної вартості товарів, що переміщуються через митний кордон України і Республіки Білорусь"
doc_date: 2004-08-27
revision_date: 2004-08-27
status: 5
types: [18, 64]
org: 188|52
---
Протокол між Державною митною службою України і Державним митним комітетом Республіки Білорусь про взаємодію з питань контролю митної вартості товарів, що переміщуються через митний кордон України і Республіки Білорусь
Дата підписання: 27.08.2004
Дата набрання чинності для України: 27.08.2004
Державна митна служба України і Державний митний комітет Республіки Білорусь (далі - Сторони),
ґрунтуючись на положеннях Угоди між Кабінетом Міністрів України й Урядом Республіки Білорусь про співробітництво і взаємну допомогу в митних справах ( 112_029 ) від 22 вересня 2000 року (далі - Угода),
з метою забезпечення сприятливих умов здійснення зовнішньоекономічної діяльності, спрощення митних процедур і усунення існуючих бар'єрів у взаємній торгівлі між державами Сторін, пов'язаних з тарифним регулюванням зовнішньоторговельних операцій,
погодилися про таке:
Стаття 1
Сторони, відповідно до законодавства держав Сторін, співробітничають з метою захисту економічних інтересів своїх держав у процесі здійснення контролю митної вартості товарів, що переміщуються через митний кордон України і Республіки Білорусь.
Стаття 2
Сторони можуть розробляти і погоджувати спеціальну технологію контролю митної вартості переміщуваних товарів, що походять з територій держав Сторін або випущених для вільного обігу на територіях держав Сторін.
Стаття 3
Регулярний обмін інформацією організовується і здійснюється Сторонами в межах їхньої компетенції відповідно до законодавств держав Сторін.
1. Обмін інформацією здійснюється по таких напрямках:
1.1. Обмін ціновою інформацією, формалізованою в рекомендаціях Сторін;
1.2. Обмін первинною інформацією про фактори, що впливають на формування цін на товари, що переміщуються в рамках взаємної торгівлі;
1.3. Обмін зразками рахунків (рахунків-фактур), що застосовуються в комерційній практиці двох держав, зокрема, зразками рахунків (рахунків-фактур) фірм, що є сумлінними учасниками зовнішньоекономічної діяльності, а також зразками товаросупровідних документів (транспортних, страхових).
2. Сторони погоджують форму, структуру інформації, що передається, а також організаційні та технічні умови її передачі.
3. Регламент обміну, періодичність, формат і терміни передачі інформації, що надається, встановлюються на підставі окремих домовленостей Сторін.
Стаття 4
Сторони направляють запити про надання допомоги з питань контролю митної вартості товарів, що переміщуються через митний кордон України і Республіки Білорусь, які оформлюються у відповідності зі статтею 17 Угоди і містять відомості, передбачені пунктом 2 статті 17 Угоди.
Стаття 5
Сторони здійснюють регулярний обмін основними нормативними правовими актами з питань митної вартості.
Стаття 6
З метою підтвердження заявлених даних про митну вартість товарів, що переміщуються у взаємній торгівлі між Україною і Республікою Білорусь і походять з цих держав, Сторони відповідно до положень статті 7 Угоди при необхідності надають одна одній на запит або за власною ініціативою копії експортних вантажних митних декларацій та інших товаросупровідних документів, засвідчених митними органами Сторін.
Стаття 7
Сторони визначають відповідні структурні підрозділи своїх центральних митних органів, що забезпечують врегулювання питань, пов'язаних з реалізацією положень цього Протоколу, і уповноважують їх на здійснення прямих контактів між собою.
Сторони на постійній основі не рідше двох разів на рік проводять робочі зустрічі експертів з метою вирішення поточних питань, пов'язаних з визначенням і контролем митної вартості товарів, що переміщуються через митний кордон України і Республіки Білорусь.
Стаття 8
Листування з питань реалізації положень цього Протоколу ведеться російською мовою.
Стаття 9
Сторони приймають на себе зобов'язання використовувати дані, отримані в рамках цього Протоколу, винятково в митних цілях, забезпечуючи режим конфіденційності відповідно до законодавства держав Сторін, якщо інше не обумовлено додатково.
Стаття 10
Суперечки між Сторонами, що можуть виникнути в ході реалізації або тлумачення положень цього Протоколу, будуть вирішуватися шляхом переговорів і консультацій.
Стаття 11
За взаємною згодою Сторін до цього Протоколу можуть вноситися зміни і доповнення, які оформлюються окремими протоколами, що є його невід'ємною частиною, і набувають чинності відповідно до статті 13 цього Протоколу.
Стаття 12
Кожна зі Сторін може припинити дію цього Протоколу направивши іншій Стороні письмове повідомлення про свій намір. У цьому випадку Протокол припиняє свою дію через 6 (шість) місяців з дати отримання цього повідомлення.
Стаття 13
Цей Протокол набуває чинності з дати його підписання і укладається на період дії Угоди.
У випадку виникнення розбіжностей у застосуванні або тлумаченні положень цього Протоколу перевагу має текст російською мовою.
Вчинено в м. Мінськ 27 серпня 2004 року в двох примірниках, кожний українською, білоруською і російською мовами, причому всі тексти є автентичні.
За Державну митну службу За Державний митний комітет України Республіки Білорусь
(підпис) (підпис)
