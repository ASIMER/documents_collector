---
source: "rada"
dokid: 551470
nreg: "z1928-25"
title: "Порядок розгляду заяв про акредитацію організацій колективного управління"
doc_date: 2025-11-07
revision_date: 2025-11-07
status: 5
types: [9, 25]
org: 1359
---
ЗАТВЕРДЖЕНО
Наказ Міністерства
економіки, довкілля
та сільського
господарства України
07 листопада 2025 року № 1148
Зареєстровано в Міністерстві
юстиції України
23 грудня 2025 року
за № 1928/45334
Порядок
розгляду заяв про акредитацію організацій колективного управління
1. Цей Порядок визначає процедуру подання заяв про акредитацію організацій колективного управління (далі - заява) та доданих до них відомостей і документів та їх розгляду комісією з акредитації організацій колективного управління (далі - комісія), прийняття та оскарження рішень про акредитацію організацій колективного управління.
2. Мінекономіки відповідно до частини четвертої статті 16 Закону України «Про ефективне управління майновими правами правовласників у сфері авторського права і (або) суміжних прав» (далі - Закон) розміщує на своєму офіційному вебсайті оголошення про початок відкритого конкурсу не пізніше ніж за 30 календарних днів до дня закінчення прийому заяв та доданих до них відомостей і документів. В оголошенні обов'язково зазначаються сфера акредитації, строк для подання заяв та доданих до них відомостей і документів та дата засідання комісії.
3. Заява та додані до неї відомості і документи подаються до Мінекономіки в паперовій або електронній формі. Спосіб листування, за результатами розгляду заяви та доданих до неї відомостей і документів, обирає організація колективного управління, про що зазначає в заяві.
4. Заява та додані до неї відомості і документи реєструються Мінекономіки в день їх надходження із зазначенням їх вхідного номера та дати одержання.
У разі якщо заяву та додані до неї відомості і документи подано у святковий, вихідний або неробочий день, днем їх подання вважається перший робочий день, що настає за таким днем.
5. Організація колективного управління, що бере участь у конкурсі на визначення акредитованої організації колективного управління, подає заяву про акредитацію організації колективного управління, форма якої затверджена наказом Міністерства економічного розвитку і торгівлі України від 20 листопада 2018 року № 1707 «Про затвердження форм заяв, відомостей та звіту організацій колективного управління», зареєстрованим у Міністерстві юстиції України 18 грудня 2018 року за № 1432/32884, у якій зазначається сфера, щодо якої організація має намір здійснювати розширене і (або) обов'язкове колективне управління. Перелік документів та відомостей, які додаються до заяви, визначено частиною сьомою статті 16 Закону.
6. Мінекономіки протягом 10 робочих днів з дати закінчення прийому заяв та доданих до них відомостей і документів розміщує на своєму офіційному вебсайті інформацію про перелік організацій колективного управління, які подали відповідні заяви.
7. Подані для участі в конкурсі заяви та додані до них відомості і документи об'єднуються в одну адміністративну справу про акредитацію та розглядаються під час проведення відповідного конкурсу на визначення акредитованої організації колективного управління.
8. У разі невідповідності заяви формі, визначеній пунктом 5 цього Порядку, або подання неповного пакета документів та відомостей, передбачених Законом, Мінекономіки протягом трьох робочих днів з дати надходження заяви та доданих до неї відомостей і документів повідомляє в письмовій формі організацію колективного управління за її місцезнаходженням про залишення заяви без руху.
У повідомленні про залишення заяви без руху зазначаються виявлені недоліки, спосіб і строк їх усунення, а також способи, порядок та строки оскарження рішення про залишення заяви без руху.
Якщо протягом 15 календарних днів з дати одержання організацією колективного управління повідомлення про залишення заяви без руху виявлені недоліки будуть усунуті, заява вважається поданою в день її первинного подання. При цьому строк розгляду заяви продовжується на строк залишення заяви без руху.
Якщо протягом 15 календарних днів з дати одержання організацією колективного управління повідомлення про залишення заяви без руху не буде усунуто недоліки, зазначені в цьому повідомленні, заява та додані до неї відомості і документи вважаються неподаними, про що в письмовій формі протягом п'яти робочих днів повідомляється така організація.
9. Мінекономіки передає комісії матеріали адміністративної справи про акредитацію та узагальнену інформацію щодо відповідних організацій колективного управління.
10. Розгляд заяв та доданих до них відомостей і документів здійснюється комісією в такій послідовності:
оголошення порядку денного засідання комісії;
доповідь голови комісії або призначеного ним члена комісії щодо поданих заяв та доданих до них відомостей і документів, узагальненої інформації Мінекономіки;
розгляд та обговорення поданих заяв та доданих до них відомостей і документів;
винесення головою комісії на голосування рекомендацій щодо акредитації організації колективного управління (далі - рекомендації);
голосування комісією щодо ухвалення рекомендацій за результатами розгляду заяв та доданих до них відомостей і документів.
11. Керівник організації колективного управління або інша особа, яка діє в межах наданих їй повноважень, може брати участь у засіданні комісії, під час якого розглядаються подані цією організацією заява та додані до неї відомості і документи, та надавати пояснення членам комісії.
12. Організація колективного управління може відкликати подану заяву та додані до неї відомості і документи на будь-якому етапі розгляду до дня ухвалення комісією рекомендацій шляхом подання до Мінекономіки клопотання.
13. За результатами розгляду заяв та доданих до них відомостей і документів комісія ухвалює рекомендації, які оприлюднюються на офіційному вебсайті Мінекономіки.
14. Протягом 10 календарних днів з дня оприлюднення рекомендацій Мінекономіки приймає рішення про акредитацію організації колективного управління у формі наказу у відповідній адміністративній справі про акредитацію організації колективного управління, який оприлюднюється на офіційному вебсайті Мінекономіки.
15. Протягом п'яти робочих днів з дня прийняття рішення про акредитацію організації колективного управління Мінекономіки надсилає копію рішення акредитованій організації колективного управління у спосіб, зазначений нею в заяві.
16. Граничний строк вирішення адміністративної справи про акредитацію організації колективного управління становить 90 календарних днів з дати розміщення Мінекономіки на своєму офіційному вебсайті інформації про перелік організацій колективного управління, які подали заяви та додані до них відомості і документи.
17. Рішення щодо акредитації організації колективного управління, а також дії або бездіяльність під час розгляду або вирішення адміністративної справи про акредитацію можуть бути оскаржені в адміністративному порядку відповідно до Закону України «Про адміністративну процедуру» та/або у судовому порядку.
18. Організація колективного управління може відкликати рішення про акредитацію шляхом подання заяви про відкликання рішення про акредитацію організації колективного управління в письмовій формі до Мінекономіки.
Мінекономіки розглядає подану заяву про відкликання рішення про акредитацію організації колективного управління протягом 30 календарних днів з дня її надходження та приймає рішення у формі наказу.
Наказ Мінекономіки про відкликання рішення про акредитацію організації колективного управління набирає чинності з дня його оприлюднення на офіційному вебсайті Мінекономіки.
Заступник начальника
управління інтелектуальної
власності та інновацій -
начальник відділу
державної політики
у сфері інтелектуальної
власності
Інна ШАТОВА
