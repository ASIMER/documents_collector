---
source: "rada"
dokid: 551658
nreg: "z1966-25"
title: "Про затвердження Змін до Порядку забезпечення поліцейських одностроєм"
doc_date: 2025-11-27
revision_date: 2025-11-27
status: 5
types: [9]
org: 51
---
МІНІСТЕРСТВО ВНУТРІШНІХ СПРАВ УКРАЇНИ
НАКАЗ
27.11.2025 № 839
Зареєстровано в Міністерстві
юстиції України
31 грудня 2025 року
за № 1966/45372
Про затвердження Змін до Порядку забезпечення поліцейських одностроєм
Відповідно до статті 20 Закону України «Про Національну поліцію», постанови Кабінету Міністрів України від 30 вересня 2015 року № 823 «Про однострій поліцейських», підпункту 59 пункту 4 Положення про Національну поліцію, затвердженого постановою Кабінету Міністрів України від 28 жовтня 2015 року № 877, з метою вдосконалення діяльності із забезпечення поліцейських одностроєм
НАКАЗУЮ:
1. Затвердити Зміни до Порядку забезпечення поліцейських одностроєм, затвердженого наказом Міністерства внутрішніх справ України від 12 вересня 2017 року № 772, зареєстрованого в Міністерстві юстиції України 03 жовтня 2017 року за № 1224/31092 (в редакції наказу Міністерства внутрішніх справ України від 24 грудня 2019 року № 1100), що додаються.
2. Департаменту взаємодії з Національною поліцією України Міністерства внутрішніх справ України (Грінцов М.) забезпечити подання цього наказу на державну реєстрацію до Міністерства юстиції України в установленому порядку.
3. Цей наказ набирає чинності з дня його офіційного опублікування.
Міністр
Ігор КЛИМЕНКО
ПОГОДЖЕНО:
Голова Національної поліції України
Іван ВИГІВСЬКИЙ
ЗАТВЕРДЖЕНО
Наказ Міністерства
внутрішніх справ України
27 листопада 2025 року № 839
Зареєстровано в Міністерстві
юстиції України
31 грудня 2025 року
за № 1966/45372
Зміни
до Порядку забезпечення поліцейських одностроєм
1. У розділі IV:
1) пункт 8 викласти в такій редакції:
«8. У разі втрати (знищення) чи пошкодження предметів однострою особистого користування під час виконання поліцейським службових обов'язків, що сталися не з його вини, дострокова видача (заміна) йому зазначених предметів однострою здійснюється за рішенням керівництва органу (закладу, установи) поліції, ЗВО на підставі висновку службового розслідування, у якому, зокрема, зазначено про неможливість подальшого використання за призначенням пошкодженого предмета однострою. Строки носіння (експлуатації) виданих на заміну предметів однострою обчислюються з дня видачі їх у користування (експлуатацію)»;
2) пункт 9 викласти в такій редакції:
«9. У разі якщо в установленому законодавством порядку доведено, що втрата (знищення) предмета однострою відбулася з вини поліцейського, забезпечення зазначеним предметом до закінчення строку носіння втраченого (знищеного) майна не здійснюється»;
3) у пункті 10:
в абзаці першому після слова «взуття» доповнити словами «та знаки розрізнення»;
в абзаці четвертому слова «копія висновку службового розслідування щодо загибелі (смерті) поліцейського,», «,та копія свідоцтва про смерть» виключити.
2. У розділі V:
1) абзац третій пункту 3 після слова «надсилаються» доповнити словом «(надаються)»;
2) у пункті 4:
абзац третій викласти в такій редакції:
«Підрозділ кадрового забезпечення видає поліцейському в день його звільнення під особистий підпис (або в разі його відсутності на службі в день звільнення надсилає рекомендованим листом з повідомленням про вручення на адресу задекларованого / зареєстрованого місця проживання (перебування), що зазначена в особовій справі) копію наказу (витяг із наказу) про звільнення та один із примірників Довідки-розрахунку»;
після абзацу третього доповнити абзацом четвертим такого змісту:
«У період дії воєнного стану в разі неможливості надіслати поштовим зв'язком документи, зазначені в абзаці третьому цього пункту, на адресу задекларованого / зареєстрованого місця проживання (перебування), що зазначена в особовій справі поліцейського, такі документи надсилаються за іншими контактними даними, про які поліцейський повідомив підрозділ кадрового забезпечення під час вступу чи проходження служби та які зберігаються в його особовій справі».
У зв'язку із цим абзац четвертий вважати абзацом п'ятим;
3) пункт 7 доповнити новим абзацом такого змісту:
«У разі здійснення позовної роботи щодо особи, яку звільнено зі служби в поліції, підрозділ забезпечення в одноденний строк із дати отримання виписки з рахунку, відкритого в органах Державної казначейської служби України, інформує підрозділ правового (юридичного) забезпечення про часткове чи повне відшкодування цією особою вартості предметів однострою особистого користування, строк носіння (експлуатації) яких не закінчився»;
4) у пункті 9 слово «п'ятнадцять» замінити словом «десять»;
5) пункт 10 викласти в такій редакції:
«10. У разі несплати поліцейським, особою, яку звільнено зі служби в поліції, суми відшкодування вартості предметів однострою особистого користування, строк носіння (експлуатації) яких не закінчився, протягом десяти днів із дня його звільнення зі служби в поліції підрозділ забезпечення в триденний строк з дня звільнення поліцейського зі служби в поліції інформує про це підрозділ правового (юридичного) забезпечення та підрозділ кадрового забезпечення за місцем звільнення зі служби. Одночасно із цим підрозділ забезпечення надсилає (надає) до підрозділу правового (юридичного) забезпечення завірені в установленому законодавством порядку копії Довідки-розрахунку, арматурної картки, роздавальних відомостей на предмети однострою, атестата на предмети однострою (за наявності) та інших документів, необхідних для здійснення позовної роботи, у двох примірниках.
Підрозділ кадрового забезпечення не пізніше трьох робочих днів з дня отримання інформації про несплату поліцейським, особою, яку звільнено зі служби в поліції, суми відшкодування вартості предметів однострою особистого користування, строк носіння (експлуатації) яких не закінчився, надсилає (надає) до підрозділу правового (юридичного) забезпечення завірені в установленому законодавством порядку копії наказу (витягу з наказу) про звільнення поліцейського та Довідки-розрахунку у двох примірниках з відмітками про їх отримання або з документами, які підтверджують їх надсилання, визначеними в пункті 4 цього розділу»;
6) доповнити новим пунктом такого змісту:
«11. Не підлягає відшкодуванню вартість предметів однострою особистого користування, строк носіння (експлуатації) яких не закінчився, у разі їх втрати (знищення) або пошкодження не з вини поліцейського під час виконання службових обов'язків, що підтверджується висновком службового розслідування. В такому разі відповідні предмети однострою особистого користування, строк носіння (експлуатації) яких не закінчився, та їх вартість до Довідки-розрахунку не включаються».
3. У розділі VII:
1) абзац другий пункту 11 виключити.
У зв'язку із цим абзаци третій, четвертий вважати відповідно абзацами другим, третім;
2) пункт 13 викласти в такій редакції:
«13. У разі переведення поліцейського до іншого органу (закладу, установи) поліції, ЗВО, призначення на посаду після закінчення навчання або у зв'язку із зарахуванням на денну форму навчання до ЗВО підрозділом забезпечення оформлюється атестат на предмети однострою у двох примірниках. Перший примірник надається поліцейському особисто під підпис або в разі неотримання особисто надсилається (надається) до підрозділу забезпечення за новим місцем служби поліцейського без його особистого підпису та є підставою для забезпечення одностроєм за новим місцем служби, другий примірник зберігається в підрозділі забезпечення, що оформив атестат на предмети однострою».
4. У додатках до цього Порядку:
1) додатки 1, 2 викласти в новій редакції, що додається;
2) додаток 7 доповнити двома новими рядками такого змісту:
«
Рюкзак
Під клапаном у верхній частині спинки
Рюкзак тактичний
У середині основного відділення зверху на підкладці спинки
»;
3) додаток 10 викласти в новій редакції, що додається;
4) у додатку 14:
слова «ім'я, по батькові (за наявністю)» замінити словами «власне ім'я»;
слово «посвідчення» замінити словами «спеціального жетона».
Додаток 1
до Порядку забезпечення
поліцейських одностроєм
(пункт 4 розділу I)
Арматурна картка
Додаток 2
до Порядку забезпечення
поліцейських одностроєм
(пункт 4 розділу I)
Довідка-розрахунок
суми коштів, яка має бути сплачена для відшкодування вартості предметів однострою особистого користування, строк носіння (експлуатації) яких не закінчився
Додаток 10
до Порядку забезпечення
поліцейських одностроєм
(пункт 10 розділу VII)
Атестат
на предмети однострою
