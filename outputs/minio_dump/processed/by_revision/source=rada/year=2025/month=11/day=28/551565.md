---
source: "rada"
dokid: 551565
nreg: "z1937-25"
title: "Про затвердження Порядку формування, затвердження та ведення реєстру міжнародних та міжміських і приміських автобусних маршрутів загального користування"
doc_date: 2025-11-28
revision_date: 2025-11-28
status: 2
types: [9, 25, 35]
org: 1336
---
МІНІСТЕРСТВО РОЗВИТКУ ГРОМАД ТА ТЕРИТОРІЙ УКРАЇНИ
НАКАЗ
28.11.2025 № 1650
Зареєстровано в Міністерстві
юстиції України
24 грудня 2025 року
за № 1937/45343
Про затвердження Порядку формування, затвердження та ведення реєстру міжнародних та міжміських і приміських автобусних маршрутів загального користування
Відповідно до статті 14 Закону України «Про автомобільний транспорт», абзацу тридцять другого підпункту 20 пункту 4 Положення про Міністерство розвитку громад та територій України, затвердженого постановою Кабінету Міністрів України від 30 червня 2015 року № 460 (у редакції постанови Кабінету Міністрів України від 17 грудня 2022 року № 1400),
НАКАЗУЮ:
1. Затвердити Порядок формування, затвердження та ведення реєстру міжнародних та міжміських і приміських автобусних маршрутів загального користування, що додається.
2. Визнати таким, що втратив чинність, наказ Міністерства інфраструктури України від 20 травня 2013 року № 305 «Про затвердження Порядку формування, затвердження та ведення реєстру міжнародних, міжміських та приміських автобусних маршрутів загального користування», зареєстрований в Міністерстві юстиції України 09 липня 2013 року за № 1144/23676.
3. Єдиний електронний реєстр автобусних маршрутів починає функціонування з дня набрання чинності цим наказом.
4. Управлінню внутрішніх автомобільних перевезень забезпечити подання цього наказу на державну реєстрацію до Міністерства юстиції України в установленому порядку.
5. Сектору зовнішніх комунікацій забезпечити оприлюднення цього наказу на офіційному вебсайті Міністерства розвитку громад та територій України.
6. Цей наказ набирає чинності через чотири місяці з дня його офіційного опублікування.
7. Контроль за виконанням цього наказу покласти на заступника Міністра Сергія Деркача.
Віце-прем'єр-міністр
з відновлення України -
Міністр
Олексій КУЛЕБА
ПОГОДЖЕНО:
Голова Антимонопольного комітету України
В. о. Голови Державної служби України
з безпеки на транспорті
Перший заступник Міністра цифрової
трансформації України
Перший заступник начальника
Вінницької обласної військової адміністрації
Заступник голови Волинської обласної
державної адміністрації
Тимчасово виконуючий обов'язки голови
Дніпропетровської обласної державної
адміністрації -
начальника обласної військової адміністрації
Заступник голови Донецької обласної державної
адміністрації
Начальник Житомирської обласної військової
адміністрації
В. о. голови Закарпатської обласної державної
адміністрації -
начальника обласної військової адміністрації
Голова Запорізької обласної державної
адміністрації,
начальник обласної військової адміністрації
Голова Івано-Франківської обласної державної
адміністрації -
начальник обласної військової адміністрації
Начальник Київської обласної військової
адміністрації
Заступник начальника Кіровоградської
обласної військової адміністрації
Перший заступник голови Луганської обласної
державної адміністрації
Начальник Львівської обласної військової
адміністрації
Начальник Миколаївської обласної
військової адміністрації
Виконуючий обов'язки голови
(начальника) Одеської обласної державної
(військової) адміністрації
Тимчасово виконувач обов'язків начальника
Полтавської обласної військової адміністрації
Начальник Рівненської обласної військової
адміністрації
Голова Сумської обласної державної адміністрації -
начальник обласної військової адміністрації
Начальник Тернопільської обласної військової
адміністрації
Начальник Харківської обласної військової
адміністрації
В. о. начальника Херсонської обласної
військової адміністрації
Начальник Хмельницької обласної військової
адміністрації
Начальник Черкаської обласної військової
адміністрації
В о. голови Чернівецької обласної державної
адміністрації (обласної військової адміністрації)
Начальник Чернігівської обласної військової
адміністрації
Павло КИРИЛЕНКО
Микола ВІДУТА
Олексій ВИСКУБ
Наталя ЗАБОЛОТНА
Тарас ШКІТЕР
Владислав ГАЙВАНЕНКО
Наталія РОМАНЕНКО
Віталій БУНЕЧКО
Василь ІВАНЧО
Іван ФЕДОРОВ
Світлана ОНИЩУК
Микола КАЛАШНИК
Сергій ШЕРЕМЕТ
Олексій СМИРНОВ
Максим КОЗИЦЬКИЙ
Віталій КІМ
Олександр ХАРЛОВ
Володимир КОГУТ
Олександр КОВАЛЬ
Олег ГРИГОРОВ
В'ячеслав НЕГОДА
Олег СИНЄГУБОВ
Дмитро БУТРІЙ
Сергій ТЮРІН
Ігор ТАБУРЕЦЬ
Роман ГРЕБА
В'ячеслав ЧАУС
ЗАТВЕРДЖЕНО
Наказ Міністерства розвитку
громад та територій України
28 листопада 2025 року № 1650
Зареєстровано в Міністерстві
юстиції України
24 грудня 2025 року
за № 1937/45343
Порядок
формування, затвердження та ведення реєстру міжнародних та міжміських і приміських автобусних маршрутів загального користування
I. Загальні положення
1. Цей Порядок визначає механізм формування, затвердження та ведення реєстрів міжнародних, міжміських і приміських автобусних маршрутів загального користування, а також Єдиного електронного реєстру автобусних маршрутів (далі - Єдиний електронний реєстр).
Єдиний електронний реєстр призначений для збирання, зберігання, оброблення, обліку, захисту, відображення, використання, поширення та надання інформації про міжнародні, міжміські і приміські автобусні маршрути загального користування.
2. У цьому Порядку терміни вживаються у таких значеннях:
електронний кабінет - персоналізований інтерфейс користувача, доступ до якого надається виключно шляхом авторизації та автентифікації, а також за умови надання адміністратором Єдиного електронного реєстру відповідних прав доступу згідно з повноваженнями, наданими законами України та іншими нормативно-правовими актами;
Єдиний електронний реєстр - інтегрована інформаційна система, що забезпечує збирання, накопичення, захист, облік, відображення, оброблення реєстрових даних та надання реєстрової інформації про міжнародні, міжміські і приміські автобусні маршрути загального користування, що виходять за межі території області (далі - міжобласні автобусні маршрути), міжміські і приміські автобусні маршрути загального користування, що проходять територією двох або більше територіальних громад та не виходять за межі території Автономної Республіки Крим чи області (далі - внутрішньообласні автобусні маршрути). Він складається з інформаційних, комунікаційних систем та електронних модулів, що працюють як єдине ціле. Єдиний електронний реєстр включає в себе:
електронний модуль «Реєстр міжнародних автобусних маршрутів загального користування»;
електронний модуль «Реєстр міжобласних автобусних маршрутів загального користування»;
електронний модуль «Реєстр внутрішньообласних автобусних маршрутів загального користування»;
номер автобусного маршруту (рейсу) - номер, що присвоюється автобусному маршруту / рейсу організатором пасажирських перевезень після їх відкриття в установленому законодавством порядку і зберігається за ними протягом усього часу функціонування;
публічні реєстратори реєстрової інформації - уповноважені особи Укртрансбезпеки та організатора перевезень, які здійснюють реєстраційні та інші дії;
створювачі реєстрової інформації в Єдиному електронному реєстрі - уповноважені особи Укртрансбезпеки та організатора перевезень, які в межах визначених законодавством повноважень створюють інформацію про об'єкт реєстру для її внесення до відповідного реєстру.
Інші терміни у цьому Порядку вживаються у значеннях, наведених у Законах України «Про автомобільний транспорт», «Про публічні електронні реєстри», «Про захист персональних даних», «Про електронну ідентифікацію та електронні довірчі послуги», «Про захист інформації в інформаційно-комунікаційних системах», «Про інформацію», «Про Національну програму інформатизації», постанові Кабінету Міністрів України від 21 лютого 2025 року № 205 «Деякі питання створення, адміністрування та забезпечення функціонування засобу інформатизації», Правилах надання послуг пасажирського автомобільного транспорту, затверджених постановою Кабінету Міністрів України від 18 лютого 1997 року № 176 (у редакції постанови Кабінету Міністрів України від 26 вересня 2007 року № 1184), Порядку проведення конкурсу з перевезення пасажирів на автобусному маршруті загального користування, затвердженому постановою Кабінету Міністрів України від 03 грудня 2008 року № 1081, Порядку організації регулярних, нерегулярних та маятникових (човникових) перевезень пасажирів автомобільним транспортом у міжнародному сполученні, затвердженому наказом Міністерства розвитку громад, територій та інфраструктури України 05 вересня 2024 року № 966, зареєстрованому в Міністерстві юстиції України 05 листопада 2024 року за № 1662/43007.
3. Держателем Єдиного електронного реєстру є Укртрансбезпека.
4. Адміністратором Єдиного електронного реєстру є Укртрансбезпека.
II. Процедура створення, функціонування та ведення Єдиного електронного реєстру
1. Створення, функціонування та модернізація Єдиного електронного реєстру і його складових здійснюються за рахунок коштів державного бюджету, коштів міжнародної технічної допомоги та інших джерел, не заборонених законодавством.
Власником Єдиного електронного реєстру (будь-яких його складових) та виключних майнових прав на його комп'ютерну програму (програмне забезпечення), є держава в особі Укртрансбезпеки.
2. Єдиний електронний реєстр ведеться державною (українською) мовою, що забезпечує його сумісність і взаємодію з іншими інформаційними системами.
Транслітерація найменування автомобільного перевізника-нерезидента та інших відомостей про автомобільного перевізника-нерезидента, зареєстрованого за межами України, може здійснюватися іноземними мовами.
3. Єдиний електронний реєстр функціонує у цілодобовому режимі, крім випадків проведення планових та/або позапланових профілактичних та/або технічних робіт, необхідних для усунення технічних або методологічних недоліків, збоїв чи інцидентів у роботі, тривалість проведення яких визначається адміністратором Єдиного електронного реєстру.
4. Інформація про проведення планових та/або позапланових профілактичних та/або технічних робіт розміщується на офіційному вебсайті Укртрансбезпеки та доводиться до відома користувачів через електронний кабінет не пізніше ніж за одну годину до початку проведення таких робіт, крім випадків, коли повідомити заздалегідь неможливо.
5. Ведення Єдиного електронного реєстру здійснюється з використанням програмного забезпечення, що забезпечують його сумісність і взаємодію з іншими інформаційними системами, реєстрами.
Електронна інформаційна взаємодія Єдиного електронного реєстру з іншими державними електронними інформаційними ресурсами, якщо технічна передача даних через систему електронної взаємодії державних електронних інформаційних ресурсів «Трембіта» тимчасово неможлива, може здійснюватися з використанням інших інформаційно-комунікаційних систем з дотриманням вимог законодавства щодо захисту інформації.
Обсяг та структура даних, якими обмінюються суб'єкти електронної взаємодії, визначаються договорами або протоколами про інформаційну взаємодію, укладеними відповідно до Порядку електронної (технічної та інформаційної) взаємодії, затвердженого постановою Кабінету Міністрів України від 08 вересня 2016 року № 606.
6. Оброблення та захист даних, в тому числі і персональних даних, а також інших відомостей Єдиного електронного реєстру здійснюються із використанням інформаційно-комунікаційних систем з дотриманням вимог Законів України «Про захист персональних даних», «Про захист інформації в інформаційно-комунікаційних системах».
7. Створення (модернізація, модифікація, розвиток), адміністрування та забезпечення функціонування Єдиного електронного реєстру здійснюється з урахуванням Обов'язкових вимог до створення (модернізації, модифікації, розвитку), адміністрування та забезпечення функціонування засобу інформатизації, затверджених постановою Кабінету Міністрів України від 21 лютого 2025 року № 205 (в редакції постанови Кабінету Міністрів України від 15 липня 2025 року № 893).
Фінансування робіт та заходів щодо забезпечення захисту персональних даних здійснюється за рахунок коштів державного бюджету.
8. Формування переліку наборів даних, які підлягають оприлюдненню (оновленню) у формі відкритих даних з Єдиного електронного реєстру, здійснюється з урахуванням обмежень, визначених законом у частині оприлюднення персональних даних.
Публічна інформація з Єдиного електронного реєстру у формі відкритих даних підлягає оприлюдненню відповідно до Закону України «Про доступ до публічної інформації».
III. Внесення відомостей до Єдиного електронного реєстру
1. Інформаційними джерелами, які є підставою для внесення інформації до Єдиного електронного реєстру, є інформація про міжнародні, міжобласні та внутрішньообласні автобусні маршрути загального користування, що передбачені пунктами 6-10 цього розділу.
Публічний реєстратор вносить інформацію про об'єкт реєстру до Єдиного електронного реєстру.
2. Публічним реєстратором Єдиного електронного реєстру є громадянин України, який є уповноваженою особою організатора перевезень, уповноваженою особою Укртрансбезпеки або особою, яка перебуває в трудових відносинах з держателем Єдиного електронного реєстру.
Завдання, функції, права та обов'язки, визначені у цьому Порядку, та взаємовідносини з іншими підприємствами, установами та організаціями визначаються у відповідних положеннях про структурні підрозділи Укртрансбезпеки та структурні підрозділи організаторів перевезень.
Основні посадові обов'язки, права на відповідній посаді визначаються посадовими інструкціями Укртрансбезпеки та структурних підрозділів організаторів перевезень.
3. Публічні реєстратори реєстрової інформації для підтвердження всіх реєстраційних дій використовують кваліфікований електронний підпис.
4. Створювачі реєстрової інформації для підтвердження всіх реєстраційних дій використовують кваліфікований електронний підпис. Створювачі реєстрової інформації в Єдиному електронному реєстрі забезпечують своєчасне оновлення інформації, її достовірність та точність.
5. Об'єктом Єдиного електронного реєстру є інформація про міжнародні, міжобласні та внутрішньообласні автобусні маршрути загального користування.
Реєстрові номери, що автоматично формуються та присвоюються програмними засобами Єдиного електронного реєстру, є унікальними номерами, які складаються з цифр, що утворюються з чисел натурального ряду в будь-яких комбінаціях і не повторюються в реєстрі.
6. У Єдиному електронному реєстрі зазначається така інформація:
1) про міжнародні автобусні маршрути загального користування;
2) про міжобласні автобусні маршрути загального користування;
3) про внутрішньообласні автобусні маршрути загального користування.
7. Інформація про об'єкт реєстру вноситься до Єдиного електронного реєстру уповноваженою особою Укртрансбезпеки:
1) про міжнародні автобусні маршрути загального користування протягом 5 робочих днів з дня надходження відповідного повідомлення (листа) від організатора пасажирських перевезень щодо відкриття, внесення змін, продовження або закриття маршруту, та після видачі дозволу України на регулярних міжнародних автобусних маршрутах загального користування (далі - дозвіл України) відповідним автомобільним перевізникам з одночасним внесенням їх до реєстру міжнародних автобусних маршрутів загального користування;
2) про міжобласні автобусні маршрути загального користування уповноваженою особою Укртрансбезпеки не пізніше 10 робочих днів з дня завантаження в Єдиний комплекс документів, передбачених пунктом 3 розділу II Порядку видачі та припинення дії дозволу на обслуговування автобусних маршрутів, затвердженого наказом Міністерства розвитку громад та територій України від 26 серпня 2025 року № 1307, зареєстрованого в Міністерстві юстиції України 08 жовтня 2025 року за № 1461/44867, видачі, внесення змін (переоформлення) та припинення дії дозволу (дозволів) на обслуговування автобусних маршрутів, у тому числі внесення змін до параметрів міжобласного автобусного маршруту загального користування (продовження, скорочення, зміна шляху проходження автобуса між початковим та кінцевим пунктом, введення або вилучення зупинок та/або зміна графіка руху тощо).
8. Інформація про об'єкт реєстру вноситься до Єдиного електронного реєстру про внутрішньообласні автобусні маршрути загального користування уповноваженою особою організатора внутрішньообласних автобусних маршрутів загального користування не пізніше 10 робочих днів з дня:
1) прийняття (затвердження) його рішення (розпорядчого акта) про відкриття, внесення змін, закриття автобусного маршруту загального користування;
2) укладення договору з переможцем конкурсу на перевезення пасажирів на внутрішньообласних автобусних маршрутах загального користування;
3) внесення змін до внутрішньообласного автобусного маршруту загального користування (продовження, скорочення, зміна шляху проходження автобуса між початковим та кінцевим пунктом, введення або вилучення зупинок та/або зміна графіка руху);
4) розірвання договору про організацію перевезень пасажирів на внутрішньообласних автобусних маршрутах загального користування;
5) призначення організатором конкурсу до проведення конкурсу іншого автомобільного перевізника відповідно до вимог абзацу другого підпункту 2 пункту 55 Порядку проведення конкурсу з перевезення пасажирів на автобусному маршруті загального користування, затвердженого постановою Кабінету Міністрів України від 03 грудня 2008 року № 1081.
9. До електронного модуля «Реєстр міжнародних автобусних маршрутів загального користування» вноситься така інформація:
1) номер автобусного маршруту (на початку вказується код іноземної країни, до якої відкривається міжнародний маршрут згідно з додатком 2 до цього Порядку);
2) назва автобусного маршруту;
3) найменування або прізвище, власне ім'я та по батькові (за наявності) автомобільного перевізника;
4) найменування або прізвище, власне ім'я та по батькові (за наявності) автомобільного перевізника;
5) розклад руху з України;
6) розклад руху в Україну;
7) протяжність автобусного маршруту;
8) дні тижня відправлення з України;
9) дні тижня відправлення в Україну;
10) схема автобусного маршруту;
11) пункт перетину державного кордону;
12) строк дії дозволу України.
10. До електронних модулів «Реєстр внутрішньообласних автобусних маршрутів загального користування» та «Реєстр міжобласних автобусних маршрутів загального користування» вноситься така інформація:
1) найменування організатора пасажирських перевезень;
2) номер автобусного маршруту / номери рейсів (на початку номера проставляються дві цифри порядкового номера відповідної адміністративно-територіальної одиниці згідно з додатком 1 до цього Порядку);
3) назва автобусного маршруту;
4) протяжність автобусного маршруту;
5) схема автобусного маршруту;
6) режим руху (звичайний, експресний, маршрутне таксі);
7) періодичність (за днями тижня та залежно від періоду року);
8) щоденна кількість оборотних рейсів;
9) розклад руху;
10) мінімальний та максимальний інтервал руху (окрім міжобласних автобусних маршрутів загального користування) (за наявності);
11) відомості про автобуси, які використовуються на автобусному маршруті, у тому числі інформацію про номерний знак, VIN-код, рік виготовлення автобусів, їх параметри відповідно до Вимог щодо використання автобусів за видами сполучень, режимами руху та протяжністю маршрутів, за параметрами пасажиромісткості, комфортності, технічних та екологічних показників, затверджених наказом Міністерства розвитку громад, територій та інфраструктури України від 24 липня 2024 року № 688, зареєстрованих в Міністерстві юстиції України 28 серпня 2024 року за № 1320/42665, що підтверджується протоколом перевірки технічного стану транспортного засобу, складеним відповідно до Порядку та обсягів проведення обов'язкового технічного контролю та обсягів перевірки технічного стану транспортних засобів, технічного опису та зразка протоколу перевірки технічного стану транспортного засобу, затверджених постановою Кабінету Міністрів України від 30 січня 2012 року № 137;
12) дата початку та закінчення строку дії договору про організацію перевезень пасажирів на автобусному маршруті загального користування або дозволу на обслуговування автобусних маршрутів для перевезення пасажирів на внутрішньообласних автобусних маршрутах загального користування;
13) найменування або прізвище, власне ім'я та по батькові (за наявності) автомобільного перевізника; 14) відомості про відкриття, закриття, внесення змін до автобусного маршруту загального користування, дата та номер рішення (розпорядчого акта) організатора пасажирських перевезень про відкриття, закриття та внесення змін до автобусного маршруту загального користування.
11. У разі закриття міжнародного, міжобласного, внутрішньообласного автобусного маршруту загального користування, інформація про нього зберігається в Єдиному електронному реєстрі.
Номер закритого автобусного маршруту не може бути повторно використаний для іншого маршруту чи рейсу.
12. Користування Єдиним електронним реєстром є безоплатним для всіх користувачів.
13. Заходи зі створення, впровадження та супроводження програмного забезпечення Єдиного електронного реєстру, технічного і технологічного забезпечення, збереження та захисту даних Єдиного електронного реєстру, технічних та технологічних заходів з надання доступу до Єдиного електронного реєстру здійснюються адміністратором відповідно до Законів України «Про захист інформації в інформаційно-комунікаційних системах» та «Про захист персональних даних».
14. Укртрансбезпека забезпечує реєстрацію Єдиного електронного реєстру у Реєстрі реєстрів та реєстрацію майнових прав на його програмне забезпечення (комп'ютерну програму).
Начальник Управління
внутрішніх автомобільних
перевезень
Олександр ДЯЧЕНКО
Додаток 1
до Порядку формування, затвердження
та ведення реєстру міжнародних
та міжміських і приміських автобусних
маршрутів загального користування
(підпункт 2 пункту 10)
Порядкові номери
адміністративно-територіальних одиниць, що зазначаються на початку номера автобусного маршруту (рейсу)
Порядковий номер
Назва адміністративно-територіальної одиниці
1
2
01
Автономна Республіка Крим
02
Вінницька область
03
Волинська область
04
Дніпропетровська область
05
Донецька область
06
Житомирська область
07
Закарпатська область
08
Запорізька область
09
Івано-Франківська область
10
Київська область
11
Кіровоградська область
12
Луганська область
13
Львівська область
14
Миколаївська область
15
Одеська область
16
Полтавська область
17
Рівненська область
18
Сумська область
19
Тернопільська область
20
Харківська область
21
Херсонська область
22
Хмельницька область
23
Черкаська область
24
Чернівецька область
25
Чернігівська область
26
місто Київ
27
місто Севастополь
Додаток 2
до Порядку формування, затвердження
та ведення реєстру міжнародних
та міжміських і приміських автобусних
маршрутів загального користування
(підпункт 1 пункту 9)
Перелік кодів країн світу
