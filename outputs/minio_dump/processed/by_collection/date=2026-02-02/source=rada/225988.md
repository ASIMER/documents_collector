---
source: "rada"
dokid: 225988
nreg: "352-2007-п"
title: "Про затвердження Порядку використання коштів, передбачених у державному бюджеті для проведення селекції у рибному господарстві"
doc_date: 2007-03-01
revision_date: 2025-12-18
status: 5
types: [2, 25]
org: 2
---
КАБІНЕТ МІНІСТРІВ УКРАЇНИ
ПОСТАНОВА від 1 березня 2007 р. N 352 Київ
Про затвердження Порядку використання коштів, передбачених у державному бюджеті для проведення селекції у рибному господарстві
{ Із змінами, внесеними згідно з Постановами КМ N 435 ( 435-2008-п ) від 07.05.2008 N 96 ( 96-2011-п ) від 07.02.2011 N 1065 ( 1065-2019-п ) від 04.12.2019 N 769 ( 769-2020-п ) від 02.09.2020 N 1299 ( 1299-2021-п ) від 09.12.2021 N 1653 ( 1653-2025-п ) від 10.12.2025 }
Кабінет Міністрів України постановляє:
Затвердити Порядок використання коштів, передбачених у державному бюджеті для проведення селекції у рибному господарстві, що додається.
Прем'єр-міністр України В.ЯНУКОВИЧ
Інд. 22
ЗАТВЕРДЖЕНО постановою Кабінету Міністрів України від 1 березня 2007 р. N 352
ПОРЯДОК використання коштів, передбачених у державному бюджеті для проведення селекції у рибному господарстві
{ У тексті Порядку слово "Мінагрополітики" замінено словами "Міністерство аграрної політики та продовольства" у відповідному відмінку, а слово "Держкомрибгосп" у всіх відмінках - словами "Державне агентство рибного господарства" у відповідному відмінку згідно з Постановою КМ N 96 ( 96-2011-п ) від 07.02.2011 }
{ У тексті Порядку слова "Міністерство аграрної політики та продовольства" в усіх відмінках замінено словом "Мінекоенерго", а слова "Державне агентство рибного господарства" в усіх відмінках - словом "Держрибагентство" у відповідному відмінку згідно з Постановою КМ N 1065 ( 1065-2019-п ) від 04.12.2019 }
{ У тексті Порядку слово "Мінекоенерго" замінено словом "Міндовкілля" згідно з Постановою КМ N 769 ( 769-2020-п ) від 02.09.2020 }
{ У тексті Порядку слово "Міндовкілля" замінено словом "Мінагрополітики" згідно з Постановою КМ N 1299 ( 1299-2021-п ) від 09.12.2021 }
{ У тексті Порядку слово "Мінагрополітики" замінено словом "Мінекономіки" згідно з Постановою КМ N 1653 ( 1653-2025-п ) від 10.12.2025 }
1. Цей Порядок визначає механізм використання коштів, передбачених у державному бюджеті Мінекономіки за програмою "Селекція у рибному господарстві та відтворення водних біоресурсів у внутрішніх водоймах та Азово-Чорноморському басейні" для селекції в рибному господарстві (далі - бюджетні кошти). { Абзац перший пункту 1 із змінами, внесеними згідно з Постановою КМ N 769 ( 769-2020-п ) від 02.09.2020 }
Відповідальним виконавцем програми є Держрибагентство. { Пункт 1 доповнено абзацом згідно з Постановою КМ N 96 ( 96-2011-п ) від 07.02.2011 }
2. Одержувачами бюджетних коштів є юридичні особи (крім бюджетних установ), які є суб'єктами племінної справи у рибництві (далі - суб'єкти племінної справи).
Одержувачами бюджетних коштів не можуть бути суб'єкти племінної справи, яких визнано банкрутами, проти яких порушено справу про банкрутство, які перебувають в стадії ліквідації або мають прострочену протягом більш як півроку заборгованість перед державним і місцевими бюджетами та Пенсійним фондом України.
3. Бюджетні кошти використовуються для здійснення заходів з проведення селекційно-племінного рибництва. План зазначених заходів, у якому наводиться інформація про види, обсяги та вартість робіт з розвитку селекційно-племінного рибництва, кількісні та якісні показники, очікувані результати та обсяги реалізації (придбання) племінних генетичних ресурсів суб'єктами племінної справи (далі - план заходів), затверджується Мінекономіки за погодженням з Мінфіном у межах бюджетних коштів. { Пункт 3 із змінами, внесеними згідно з Постановою КМ N 96 ( 96-2011-п ) від 07.02.2011 }
4. Під час розроблення плану заходів, зазначеного у пункті 3 цього Порядку, Мінекономіки передбачає, що фінансується в повному обсязі:
придбання племінних (генетичних) ресурсів особливо високої племінної цінності зарубіжної селекції з метою розвитку племінної бази провідних порід (типів, форм) та видів риби;
придбання племінних (генетичних) ресурсів локальних і таких, що зникають, порід та цінних видів риби з метою формування генофондових стад;
придбання племінних (генетичних) ресурсів та спеціалізованого обладнання для генетичних досліджень і експертної оцінки риби за власною продуктивністю та/або якістю потомства і породовипробування, а також проведення таких досліджень та оцінки;
виробництво та збереження генофонду існуючих, локальних і таких, що зникають, порід (типів, форм) та видів риби у спермобанках;
придбання технологічного і лабораторного обладнання для проведення селекційної роботи;
реконструкцію інкубаційних цехів, басейнів, садків та технологічного обладнання підприємств державної форми власності; { Пункт 4 доповнено абзацом згідно з Постановою КМ N 435 ( 435-2008-п ) від 07.05.2008 }
розроблення програм селекційно-племінної роботи за породами (у разі їх відсутності - типами, формами) та видами риби;
підготовка і видання нормативної документації та методичної літератури з ведення племінної справи у рибництві, а також бланків племінного обліку і звітності;
створення системи ідентифікації ремонтно-маточного поголів'я, придбання відповідного обладнання;
розроблення програмного забезпечення і придбання комп'ютерної техніки для організації та ведення племінного обліку;
організація та ведення обліку продуктивності племінних (генетичних ресурсів) за породами (типами, формами) та видами риби.
Фінансується частково - у розмірах, затверджених Мінекономіки за погодженням з Мінфіном:
вирощування, збереження та утримання племінних (генетичних) ресурсів вітчизняного походження для формування, розширення, відтворення і раціонального використання племінних і генофондових стад локальних і таких, що зникають, порід (типів, форм) та видів риби;
придбання суб'єктами племінної справи у рибництві племінних (генетичних) ресурсів вітчизняного походження в обсягах, передбачених в програмах селекційно-племінної роботи за породами (у разі їх відсутності - типами, формами) та видами риби;
придбання та використання генофонду існуючих, локальних і таких, що зникають, порід (типів, форм) та видів риби у спермобанках.
5. Для визначення суб'єктів племінної справи, яким виділятимуться бюджетні кошти, Держрибагентство утворює конкурсну комісію (далі - комісія), до складу якої входять представники Держрибагентства, Мінекономіки, підприємств і організацій Інституту рибного господарства Національної академії аграрних наук та Південного науково-дослідного інституту рибного господарства і океанографії. { Абзац перший пункту 5 із змінами, внесеними згідно з Постановою КМ N 96 ( 96-2011-п ) від 07.02.2011 }
Положення про комісію та регламент, порядок конкурсного відбору суб'єктів племінної справи, яким виділятимуться бюджетні кошти, визначає Мінекономіки. { Пункт 5 доповнено абзацом згідно з Постановою КМ N 435 ( 435-2008-п ) від 07.05.2008; із змінами, внесеними згідно з Постановою КМ N 96 ( 96-2011-п ) від 07.02.2011 }
5-1. Комісія після доведення до Держрибагентства показників лімітної довідки про бюджетні асигнування на виконання відповідної бюджетної програми публікує у засобах масової інформації оголошення про проведення конкурсу не пізніше ніж за 20 днів до його початку та щокварталу оприлюднює інформацію про виділення бюджетних коштів.
{ Порядок доповнено пунктом 5-1 згідно з Постановою КМ N 435 ( 435-2008-п ) від 07.05.2008 }
6. Суб'єкти племінної справи подають на розгляд комісії такі документи:
заявку на участь у конкурсі з визначенням обсягів та напрямів використання бюджетних коштів;
програму селекційно-племінної роботи у разі її наявності; { Пункт 6 доповнено абзацом згідно з Постановою КМ N 435 ( 435-2008-п ) від 07.05.2008 }
баланс та звіт про фінансові результати господарської діяльності за останній фінансовий рік:
копію атестата про надання суб'єктові племінної справи у рибництві відповідного статусу;
витяг з державного племінного реєстру, що підтверджує державну реєстрацію племінного стада суб'єкта племінної справи та подання претендентом звітності за встановленою формою;
копію довідки з Єдиного державного реєстру юридичних осіб та фізичних осіб - підприємців;
відомості про кількісні та якісні показники продуктивності, виробничо-господарську діяльність риборозплідника суб'єкта племінної справи згідно з Положенням про відповідність суб'єктів племінної справи у тваринництві статусу племінного заводу, племінного репродуктора і племінного птахорепродуктора ( z0722-01 ), що затверджується Мінекономіки та Українською академією аграрних наук;
довідку про відсутність інфекційних та інвазійних захворювань;
довідку, видану відповідним органом державної податкової служби та органом Пенсійного фонду України, щодо відсутності (наявності) заборгованості з податкових зобов'язань та платежів до Пенсійного фонду України;
письмове зобов'язання щодо повернення у місячний строк отриманих бюджетних коштів у разі встановлення контролюючими органами факту їх незаконного одержання (при несвоєчасному поверненні коштів нараховується пеня у розмірі 120 відсотків річних облікової ставки Національного банку за кожний день прострочення). При цьому суб'єкту племінної справи припиняється надання будь-якої державної підтримки протягом трьох наступних років. { Абзац одинадцятий пункту 6 в редакції Постанови КМ N 435 ( 435-2008-п ) від 07.05.2008 }
7. Комісія розглядає зазначені в пункті 6 цього Порядку документи, визначає їх достовірність і за результатами конкурсного відбору формує перелік суб'єктів племінної справи, яким виділяються бюджетні кошти.
Основними критеріями визначення переможців конкурсу є:
забезпечення високорезультативної племінної роботи відповідно до бюджетної програми;
належне дотримання вимог відповідності суб'єктів племінної справи наданому статусу;
забезпечення збільшення поголів'я основного стада, кількісних та якісних показників продуктивності;
ефективне освоєння бюджетних коштів у попередні періоди;
задовільний стан фінансово-господарської діяльності та належний рівень матеріально-технічної бази суб'єктів племінної справи;
досвід роботи на ринку племінних (генетичних) ресурсів.
У разі подання документів не в повному обсязі та/або визнання їх недостовірними комісія відмовляє суб'єктам племінної справи в участі у конкурсі. { Пункт 7 доповнено абзацом згідно з Постановою КМ N 435 ( 435-2008-п ) від 07.05.2008 }
Якщо обсяг бюджетних коштів, визначених у заявках на участь у конкурсі суб'єктів племінної справи переможців конкурсу, перевищує доведені показники лімітної довідки про бюджетні асигнування на виконання відповідної бюджетної програми, комісія проводить розподіл бюджетних коштів між переможцями конкурсу пропорційно їх заявці. { Пункт 7 доповнено абзацом згідно з Постановою КМ N 435 ( 435-2008-п ) від 07.05.2008 }
8. На підставі плану заходів Держрибагентство розробляє та затверджує план заходів селекційно-племінної роботи для кожного переможця конкурсу.
9. Держрибагентство проводить виходячи із кількості та продуктивності стада між переможцями конкурсу розподіл бюджетних коштів в межах, передбачених планом заходів на відповідний напрямок, і подає його на затвердження Мінекономіки.
Операції, пов'язані з використанням бюджетних коштів, здійснюються відповідно до Порядку обслуговування державного бюджету за видатками ( z0716-04 ), затвердженого Державним казначейством. { Абзац другий пункту 9 в редакції Постанови КМ N 435 ( 435-2008-п ) від 07.05.2008 }
10. У разі встановлення контролюючими органами факту нецільового використання суб'єктом племінної справи бюджетних коштів зазначені кошти підлягають поверненню ним у дохід державного бюджету.
{ Пункт 10 в редакції Постанови КМ N 435 ( 435-2008-п ) від 07.05.2008 }
11. Закупівля товарів, робіт і послуг за рахунок бюджетних коштів здійснюється в установленому законодавством порядку.
{ Пункт 11 із змінами, внесеними згідно з Постановою КМ N 435 ( 435-2008-п ) від 07.05.2008 }
12. Інформацію про виконання плану заходів та використання бюджетних коштів Мінекономіки подає Мінфіну щокварталу до 20 числа наступного місяця за формою, встановленою Мінекономіки за погодженням з Мінфіном.
13. Складення та подання звітності про використання бюджетних коштів, а також контроль за їх цільовим та ефективним витрачанням здійснюються в установленому законодавством порядку.
{ Пункт 13 із змінами, внесеними згідно з Постановою КМ N 96 ( 96-2011-п ) від 07.02.2011 }
14. Посадові особи, які допустили факти нецільового використання бюджетних коштів, несуть відповідальність згідно із законодавством.
