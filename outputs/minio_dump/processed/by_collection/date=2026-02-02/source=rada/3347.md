---
source: "rada"
dokid: 3347
nreg: "653-98-п"
title: "Про порядок продажу дорогоцінних металів і дорогоцінного каміння, дорогоцінного каміння органогенного утворення та напівдорогоцінного каміння з Державного фонду дорогоцінних металів і дорогоцінного каміння України"
doc_date: 1998-05-07
revision_date: 2025-12-18
status: 0
types: [2, 25]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 7 травня 1998 р. № 653
Київ
Про порядок продажу дорогоцінних металів і дорогоцінного каміння, дорогоцінного каміння органогенного утворення та напівдорогоцінного каміння з Державного фонду дорогоцінних металів і дорогоцінного каміння України
{Назва Постанови із змінами, внесеними згідно з Постановами КМ № 1096 від 28.11.2012, № 1069 від 27.09.2022}
{Із змінами, внесеними згідно з Постановами КМ
№ 56 від 25.01.2006
№ 440 від 13.04.2011
№ 1096 від 28.11.2012
№ 1069 від 27.09.2022
№ 1256 від 01.11.2024
№ 1096 від 03.09.2025
№ 1653 від 10.12.2025}
На виконання пункту 3 статті 14 Закону України "Про державне регулювання видобутку, виробництва і використання дорогоцінних металів і дорогоцінного каміння та контроль за операціями з ними" Кабінет Міністрів України постановляє:
1. Затвердити такі, що додаються:
{Абзац перший постановляючої частини в редакції Постанови КМ № 1256 від 01.11.2024}
Порядок продажу дорогоцінних металів і дорогоцінного каміння, дорогоцінного каміння органогенного утворення (крім бурштину) та напівдорогоцінного каміння з Державного фонду дорогоцінних металів і дорогоцінного каміння України;
Порядок продажу бурштину з Державного фонду дорогоцінних металів і дорогоцінного каміння України.
{Постановляюча частина із змінами, внесеними згідно з Постановою КМ № 1096 від 28.11.2012; в редакції Постанови КМ № 1069 від 27.09.2022}
2. Міністерству економіки, довкілля та сільського господарства щороку до 1 березня переглядати розмір плати на розвиток електронної торгової системи та у разі потреби подавати Кабінетові Міністрів України відповідні пропозиції.
{Постанову доповнено пунктом 2 згідно з Постановою КМ № 1256 від 01.11.2024; із змінами, внесеними згідно з Постановою КМ № 1653 від 10.12.2025}
Прем'єр-міністр України
В.ПУСТОВОЙТЕНКО
Інд. 66
ЗАТВЕРДЖЕНО
постановою Кабінету Міністрів України
від 7 травня 1998 р. № 653
(у редакції постанови Кабінету Міністрів України
від 28 листопада 2012 р. № 1096)
ПОРЯДОК
продажу дорогоцінних металів і дорогоцінного каміння, дорогоцінного каміння органогенного утворення (крім бурштину) та напівдорогоцінного каміння з Державного фонду дорогоцінних металів і дорогоцінного каміння України
{Назва Порядку із змінами, внесеними згідно з Постановою КМ № 1069 від 27.09.2022}
{У тексті Порядку слова “органогенного утворення” замінено словами “органогенного утворення (крім бурштину)”, а слова “Фонд” та “Сховище” в усіх відмінках замінено відповідно словами “Державний фонд” та “Держсховище” у відповідному відмінку згідно з Постановою КМ № 1069 від 27.09.2022}
1. Цей Порядок визначає процедуру продажу дорогоцінних металів і дорогоцінного каміння, дорогоцінного каміння органогенного утворення (крім бурштину) та напівдорогоцінного каміння, зокрема виробів з них (далі - цінності), з Державного фонду дорогоцінних металів і дорогоцінного каміння України (далі - Державний фонд).
{Пункт 1 із змінами, внесеними згідно з Постановою КМ № 1069 від 27.09.2022}
2. Продаж цінностей з Державного фонду здійснюється Державним сховищем дорогоцінних металів і дорогоцінного каміння України (далі - Держсховище) на підставі рішення Мінфіну в обсягах, необхідних для:
{Абзац перший пункту 2 із змінами, внесеними згідно з Постановою КМ № 1069 від 27.09.2022}
задоволення виробничих, наукових, соціально-культурних, інвестиційних та інших потреб держави;
продажу суб'єктам господарювання;
продажу Національному банку банківських металів;
продажу на світовому ринку;
продажу на інші цілі, визначені Кабінетом Міністрів України.
3. Обсяги продажу цінностей з Державного фонду визначаються Мінфіном за зверненням Держсховища. При цьому пріоритетне право на придбання цінностей надається суб'єктам господарювання для виконання державних замовлень та задоволення інших потреб держави.
4. Продаж цінностей здійснюється на підставі договору купівлі-продажу після попередньої оплати їх вартості.
5. Окремі вироби з дорогоцінних металів і дорогоцінного каміння, дорогоцінного каміння органогенного утворення (крім бурштину) та напівдорогоцінного каміння за рішенням утвореної Мінфіном комісії можуть бути продані на аукціоні.
Положення про комісію, її склад та порядок продажу на аукціоні зазначених виробів затверджуються Мінфіном.
6. Суб'єкти господарювання з метою купівлі цінностей подають до Держсховища письмові звернення, в яких зазначаються:
мета купівлі цінностей;
найменування цінностей (дорогоцінні метали за видами продукції (із зазначенням марки, ДСТУ, ТУ для афінованих дорогоцінних металів), дорогоцінне каміння, дорогоцінне каміння органогенного утворення (крім бурштину) та напівдорогоцінне каміння відповідно до термінів, визначених законодавством);
кількість цінностей (дорогоцінні метали - у грамах із зазначенням чистої ваги дорогоцінного металу, дорогоцінне каміння - у каратах, дорогоцінне каміння органогенного утворення (крім бурштину) та напівдорогоцінне каміння - у грамах);
дані суб'єкта господарювання (для юридичної особи - найменування, код згідно з ЄДРПОУ, місцезнаходження; для фізичної особи - підприємця - прізвище, ім'я, по батькові, реєстраційний номер облікової картки платника податків або серія та номер паспорта (для фізичних осіб, які через свої релігійні переконання відмовляються від прийняття реєстраційного номера облікової картки платника податків та повідомили про це відповідному органу державної податкової служби і мають відмітку в паспорті).
До звернення додається завірена підписом фізичної особи - підприємця або керівника юридичної особи копія документа, який підтверджує реєстрацію фізичної особи - підприємця або юридичної особи в органах державної податкової служби.
7. Реєстрація звернення суб'єкта господарювання проводиться Держсховищем у день його надходження.
Документи, подані суб'єктом господарювання не в повному обсязі, повертаються Держсховищем суб'єкту господарювання без розгляду.
8. За наявності у Державному фонді достатньої кількості цінностей та економічної доцільності їх продажу Держсховище протягом двох днів з дня реєстрації звернення суб'єкта господарювання подає до Мінфіну письмове звернення, в якому зазначаються:
дані суб'єкта господарювання, що звернувся до Держсховища з метою придбання цінностей з Державного фонду (для юридичної особи - найменування, код згідно з ЄДРПОУ, місцезнаходження; для фізичної особи - підприємця - прізвище, ім'я, по батькові, реєстраційний номер облікової картки платника податків або серія та номер паспорта (для фізичних осіб, які через свої релігійні переконання відмовляються від прийняття реєстраційного номера облікової картки платника податків та повідомили про це відповідному органу державної податкової служби і мають відмітку в паспорті);
найменування цінностей та їх кількість (дорогоцінні метали - у грамах із зазначенням лігатурної та чистої ваги, дорогоцінне каміння - у каратах, дорогоцінне каміння органогенного утворення (крім бурштину) та напівдорогоцінного каміння - у грамах).
Держсховище додає до звернення копію звернення відповідного суб'єкта господарювання.
9. У разі відсутності достатньої кількості цінностей у Державному фонді Держсховище протягом двох днів з дня реєстрації звернення суб'єкта господарювання повідомляє йому про це листом.
10. У разі продажу з Державного фонду банківських металів Національному банку Держсховище подає Мінфіну письмове звернення, в якому зазначаються:
мета продажу банківських металів;
найменування банківських металів за видами продукції із зазначенням марки, ДСТУ, ТУ;
кількість банківських металів у грамах із зазначенням лігатурної та чистої ваги;
відомості щодо вартості банківських металів;
підтвердження Національного банку щодо згоди на придбання банківських металів.
11. Рішення про продаж або відмову у продажу цінностей приймається Мінфіном у строк не пізніше 15 робочих днів з дати надходження звернення Держсховища та надсилається Держсховищу.
12. У продажу цінностей відмовляється у разі:
виявлення недостовірної інформації у документах, поданих суб'єктом господарювання;
відсутності передбачених законодавством для подачі Мінфіну звітів про операції з дорогоцінними металами і дорогоцінним камінням суб'єкта господарювання, що звернувся до Держсховища з метою купівлі цінностей;
недоцільності продажу цінностей виходячи з потреб економіки, а також кон'юнктури ринку дорогоцінних металів і дорогоцінного каміння.
13. На підставі рішення Мінфіну про продаж цінностей Держсховище укладає із суб'єктом господарювання або Національним банком відповідно договір купівлі-продажу цінностей або договір купівлі-продажу банківських металів. Невід'ємною частиною договору є протокол погодження ціни на цінності або банківські метали.
14. Продаж цінностей здійснюється за ринковими цінами.
Продаж виробів з дорогоцінних металів і дорогоцінного каміння, дорогоцінного каміння органогенного утворення (крім бурштину) та напівдорогоцінного каміння на аукціоні здійснюється за найвищими цінами, що склалися під час проведення аукціону, але не нижче ринкових.
15. До цінностей, що реалізуються Держсховищем, повинні додаватися:
для дорогоцінних металів - копія документа, який підтверджує якість металу;
для дорогоцінного каміння, дорогоцінного каміння органогенного утворення (крім бурштину) та напівдорогоцінного каміння - копія експертного висновку Державного гемологічного центру України.
{Абзац третій пункту 15 із змінами, внесеними згідно з Постановою КМ № 1069 від 27.09.2022}
16. Суб'єкт господарювання має право на перевірку якості цінностей, їх комплектності, міри ваги та ціни. Держсховище зобов'язане на вимогу суб'єкта господарювання надати йому контрольно-вимірювальні прилади, документ, що підтверджує формування ціни, та забезпечити іншою необхідною інформацією про придбані цінності.
{Порядок в редакції Постанови КМ № 1096 від 28.11.2012}
ЗАТВЕРДЖЕНО
постановою Кабінету Міністрів України
від 7 травня 1998 р. № 653
ПОРЯДОК
продажу бурштину з Державного фонду дорогоцінних металів і дорогоцінного каміння України
1. Цей Порядок визначає процедуру продажу бурштину з Державного фонду дорогоцінних металів і дорогоцінного каміння України (далі - Державний фонд) на аукціоні в електронній торговій системі.
Продаж бурштину з Державного фонду здійснюється державною установою “Державне сховище дорогоцінних металів і дорогоцінного каміння України” (далі - Держсховище) на підставі рішення Мінфіну.
2. Терміни, що вживаються у цьому Порядку, мають таке значення:
1) адміністратор електронної торгової системи з продажу бурштину (далі - адміністратор) - юридична особа, визначена Кабінетом Міністрів України відповідальною за забезпечення функціонування електронної торгової системи з продажу бурштину;
2) аукціон - спосіб продажу бурштину шляхом проведення електронних торгів (аукціону) або аукціону за методом покрокового зниження стартової ціни та подальшого подання цінових пропозицій;
3) винагорода оператору - сума коштів у розмірі 4 відсотки ціни продажу лота, що підлягає сплаті оператору електронного майданчика, яка сплачується переможцем аукціону додатково до суми коштів, запропонованої ним за кожний придбаний лот;
4) гарантійний внесок - форма гарантії у вигляді грошового забезпечення у розмірі 10 відсотків стартової ціни лота, що вноситься особою, яка має намір взяти участь в аукціоні, на рахунок оператора електронного майданчика для набуття статусу учасника аукціону шляхом перерахування коштів на рахунок оператора електронного майданчика, з якого така особа має намір узяти участь в аукціоні;
5) договір купівлі-продажу бурштину - договір, що укладається між Держсховищем і переможцем аукціону;
6) електронна торгова система з продажу бурштину - дворівнева автоматизована інформаційно-комунікаційна система, яка забезпечує можливість створення, розміщення, оприлюднення та обміну інформацією і документами в електронній формі, що необхідні для проведення аукціонів, запобігання корупційним правопорушенням, та складається з бази даних електронної торгової системи з продажу бурштину та електронних майданчиків, які взаємодіють через інтерфейс програмування додатків, що надається як код з відкритим доступом та визначає функціональність системи.
Інформація в електронній торговій системі з продажу бурштину зазначається державною мовою, крім випадків, коли використання літер та символів державною мовою призводить до викривлення розміщеної інформації (зокрема, під час написання адрес веб-сайтів в Інтернеті, зазначення реєстраційних номерів лотів);
7) електронний майданчик - апаратно-програмний комплекс, який функціонує в українському сегменті Інтернету, підключений до центральної бази даних та забезпечує Держсховищу, особам, які бажають взяти участь в аукціоні, учасникам можливість користуватися електронною торговою системою з продажу бурштину з автоматичним обміном інформацією щодо процесу проведення аукціонів в електронній формі;
8) закрита цінова пропозиція - сума коштів, намір та можливість сплати якої повідомляється учасником аукціону в його особистому кабінеті та подається через оператора електронного майданчика в електронну торгову систему з продажу бурштину. Право на подання такої цінової пропозиції виникає в учасника аукціону після отримання ним підтвердження про зарахування гарантійного внеску на рахунок оператора аукціону до закінчення строку прийняття заявок на участь в аукціоні та забезпечує можливість участі в ньому. Закрита цінова пропозиція не може бути нижчою за стартову ціну лота;
9) заявник - фізична особа - підприємець або юридична особа, які подали заявку для участі в аукціоні засобами електронної торгової системи з продажу бурштину;
10) крок аукціону - фіксована мінімальна надбавка у розмірі 1 відсотка стартової ціни лота, на яку учасником у процесі аукціону або на етапі подання закритих цінових пропозицій може здійснюватися підвищення цінової пропозиції;
11) крок аукціону за методом покрокового зниження стартової ціни та подальшого подання цінових пропозицій - дисконт, на який під час аукціону автоматично і поступово здійснюється зниження стартової ціни оголошеного до продажу лота протягом періоду проведення аукціону до моменту автоматичного здійснення останнього з визначених кроків або до моменту здійснення ставки учасником, та мінімальна надбавка, на яку під час аукціону може здійснюватися підвищення цінової пропозиції. Розмір мінімального кроку такого аукціону становить 1 відсоток стартової ціни лота;
12) лот - одиниця товару (бурштину), що виставляється для продажу, або партія бурштину, що пропонується для продажу як одне ціле;
13) оператор електронного майданчика (далі - оператор) - юридична особа, зареєстрована в установленому законом порядку на території України, що має право на використання електронного майданчика, який підключено до електронної торгової системи з продажу бурштину, та діє відповідно до договору, укладеного з адміністратором;
14) особистий кабінет заявника та/або учасника, та/або Держсховища - розділ електронної торгової системи з продажу бурштину, в якому розміщуються оголошення про проведення аукціону, повідомлення про результати його проведення та інша інформація про аукціон, доступ до якого має заявник та/або учасник, та/або Держсховище, що авторизуються за допомогою особистих ідентифікаторів (логіна та пароля);
15) переможець аукціону (далі - переможець) - учасник аукціону, який за результатами проведення аукціону за окремим лотом запропонував найвищу цінову пропозицію;
16) поточна ціна лота - ціна лота, що відображається в інтерактивному режимі реального часу протягом етапу автоматичного покрокового зниження стартової ціни до моменту здійснення ставки учасником або автоматичного здійснення останнього кроку та завершення електронного аукціону за методом покрокового зниження стартової ціни та подальшого подання цінових пропозицій;
17) реєстраційний номер лота - унікальний номер, що формується під час розміщення оголошення про проведення аукціону;
18) спостерігач аукціону (далі - спостерігач) - будь-який користувач Інтернету, який безоплатно спостерігає за проведенням аукціону через веб-сайт електронної торгової системи з продажу бурштину без можливості подавати свої цінові пропозиції та не є учасником аукціону;
19) стартова ціна лота - початкова ціна продажу лота, яка визначається відповідно до законодавства за результатами гемологічної експертизи бурштину на дату подання Держсховищем заявки на проведення аукціону;
20) учасник аукціону (далі - учасник) - фізична особа - підприємець або юридична особа, допущені оператором до участі в аукціоні згідно з вимогами цього Порядку;
21) ціна реалізації лота - фактична сума коштів, за які було реалізовано лот на аукціоні;
22) цінова пропозиція - сума коштів, намір та можливість сплати якої повідомляється учасником аукціону в його особистому кабінеті та подається через оператора електронного майданчика в електронну торгову систему з продажу бурштину під час проведення аукціону.
Інші терміни у цьому Порядку вживаються у значенні, наведеному в Законі України “Про державне регулювання видобутку, виробництва і використання дорогоцінних металів і дорогоцінного каміння та контроль за операціями з ними”.
3. Організатором аукціону в електронній торговій системі з продажу бурштину є Держсховище.
4. Оператор забезпечує Держсховищу, заявникам, учасникам та спостерігачам постійний доступ до електронної торгової системи з продажу бурштину з метою отримання відомостей про хід аукціону.
5. В електронній торговій системі з продажу бурштину повинна бути створена комплексна система захисту інформації з підтвердженою відповідністю вимогам законодавства у сфері захисту інформації.
Вимоги щодо захисту інформації в електронній торговій системі з продажу бурштину визначаються згідно з положеннями статті 8 Закону України “Про захист інформації в інформаційно-комунікаційних системах”.
Створення та опрацювання електронних документів у електронній торговій системі з продажу бурштину здійснюється відповідно до вимог законодавства у сфері електронного документообігу з накладенням на них кваліфікованого електронного підпису згідно з вимогами Закону України “Про електронні довірчі послуги”.
6. Продаж бурштину здійснюється на аукціоні шляхом проведення електронних торгів на підставі договору, укладеного між оператором та Держсховищем.
7. Реалізація бурштину на аукціоні проводиться без фактичної його передачі оператору. Зберігання бурштину забезпечується Держсховищем.
8. Держсховище формує перелік бурштину у вигляді лотів, які пропонується реалізувати на аукціоні, та подає Мінфіну письмове звернення у формі листа із зазначенням інформації щодо кількісних та якісних характеристик бурштину та стартової ціни кожного лота, яка визначається за результатами гемологічної експертизи бурштину відповідно до законодавства.
9. Мінфін у строк, що не перевищує п'яти робочих днів з дня надходження від Держсховища письмового звернення, приймає рішення про проведення або відмову у проведенні аукціону за наданим переліком лотів.
10. На підставі прийнятого Мінфіном рішення про проведення аукціону Держсховище у строк, що не перевищує п'яти робочих днів, подає заявку про проведення аукціону.
В оголошенні про проведення відповідного аукціону зазначається стартова ціна за кожним лотом.
11. Оголошення про проведення аукціону розміщується Держсховищем в електронній торговій системі з продажу бурштину протягом десяти робочих днів з дня прийняття рішення про проведення аукціону та на офіційному веб-сайті Держсховища.
12. Оголошення про проведення аукціону повинне містити:
1) загальну інформацію про аукціон, зокрема:
відомості про Держсховище (найменування, контактні номери телефонів, адресу електронної пошти);
порядок подання заявок для участі в аукціоні;
вимоги до заявників;
перелік даних, які надаються заявниками;
строк приймання заявок для участі в аукціоні;
дату і час початку аукціону;
розмір гарантійного внеску;
інформацію про рахунок оператора, на який повинен бути перерахований гарантійний внесок;
строк підписання протоколу проведення аукціону;
проект відповідного договору купівлі-продажу бурштину;
2) інформацію про лот, зокрема:
реєстраційний номер лота;
опис, кількісні та якісні характеристики бурштину, фотографічні зображення (у разі наявності);
стартову ціну лота;
крок аукціону.
Інформація, що міститься в оголошенні про проведення аукціону, формується Держсховищем.
13. Оголошення про проведення аукціону може включати інші додаткові відомості, необхідні для проведення аукціону, які стосуються лота, що виставляється на аукціон.
14. Аукціон проводиться електронною торговою системою з продажу бурштину через 15 календарних днів з дати розміщення оголошення про проведення аукціону про продаж бурштину, включаючи день розміщення оголошення про аукціон в електронній торговій системі з продажу бурштину та на офіційному веб-сайті Держсховища.
Для лота, який не був реалізований, проводиться повторний аукціон. Оголошення оприлюднюється протягом п'яти робочих днів після завершення першого аукціону. Повторний аукціон проводиться через 15 календарних днів з дати розміщення оголошення про проведення повторного аукціону, включаючи день розміщення оголошення про аукціон в електронній торговій системі з продажу бурштину.
Аукціон за методом покрокового зниження стартової ціни та подальшого подання цінових пропозицій оголошується протягом трьох робочих днів після визнання повторного аукціону таким, що не відбувся, та проводиться через 15 календарних днів з дати розміщення оголошення про проведення аукціону за методом покрокового зниження стартової ціни та подальшого подання цінових пропозицій, включаючи день розміщення оголошення про аукціон в електронній торговій системі з продажу бурштину та на офіційному веб-сайті Держсховища.
У разі коли останній день строків, зазначених у цьому пункті, припадає на вихідний, святковий або інший неробочий день, останнім днем строку є перший після нього робочий день.
15. Електронна торгова система з продажу бурштину функціонує у цілодобовому режимі, крім періодів проведення планових та позапланових профілактичних робіт, інформація про проведення яких оприлюднюється нею автоматично.
16. З метою реєстрації в електронній торговій системі з продажу бурштину заявник подає такі дані:
1) фізична особа - підприємець:
копії документа, що посвідчує особу, та реєстраційного номера облікової картки платника податків фізичної особи - підприємця (фізична особа, яка через свої релігійні переконання відмовилася від прийняття реєстраційного номера облікової картки платника податків, повідомила про це відповідному контролюючому органу та має відмітку в паспорті, - копію паспорта з відміткою) або даних про реєстраційний номер облікової картки платника податків з Державного реєстру фізичних осіб - платників податків, внесених до паспорта громадянина України;
адресу електронної пошти для надсилання повідомлень електронної торгової системи з продажу бурштину та оператора;
контактний номер телефону;
реквізити рахунка заявника, на який повинен бути повернутий гарантійний внесок;
2) юридична особа:
найменування;
код згідно з ЄДРПОУ;
прізвище, власне ім'я, по батькові (за наявності) представника юридичної особи, серію (за наявності) та номер документа, що посвідчує його особу;
реквізити документа, що підтверджує повноваження представника юридичної особи;
адресу електронної пошти для надсилання повідомлень електронної торгової системи з продажу бурштину та оператора;
контактний номер телефону;
реквізити рахунка заявника, на який повинен бути повернутий гарантійний внесок.
17. Для участі в аукціоні заявник проходить процедуру реєстрації та подає оператору заявку для участі в аукціоні шляхом заповнення електронної форми в його особистому кабінеті.
У заявці для участі в аукціоні обов'язково зазначається реєстраційний номер лота, щодо якого подається заявка.
Після проходження процедури реєстрації та подання заявки заявник сплачує гарантійний внесок у будь-якій установі банку на підставі сформованого оператором в особистому кабінеті заявника рахунка або безпосередньо на електронному майданчику за допомогою платіжних систем, якщо функціонал електронного майданчика забезпечує таку можливість.
Сплата гарантійного внеску повинна бути підтверджена до завершення строку приймання заявок для участі в аукціоні.
18. Приймання заявок для участі в аукціоні починається з дня розміщення оголошення про проведення аукціону і завершується о 20 год. 00 хв. дня, що передує дню проведення аукціону. Заявки, подані після завершення зазначеного строку, оператором не приймаються.
Подання заявки для участі в аукціоні підтверджує згоду заявника з умовами проведення аукціону.
Заявка для участі в аукціоні повинна бути засвідчена заявником під час проходження процедури реєстрації відповідно до законодавства у сфері електронного документообігу з накладенням на неї кваліфікованого електронного підпису згідно з вимогами Закону України ”Про електронні довірчі послуги”.
Відомості щодо учасників аукціону не підлягають розголошенню до його завершення.
19. Заявка для участі в аукціоні подається виключно щодо обраного лота. Зазначена заявка не є підставою для участі в аукціоні за іншими лотами.
Заявка для участі в аукціоні повинна містити закриту цінову пропозицію.
Оператор забезпечує проведення перевірки відповідності заявки для участі в аукціоні вимогам цього Порядку та у разі її відповідності автоматично присвоює заявці реєстраційний номер, фіксує дату і час її подання.
Оператор до початку аукціону перевіряє надходження гарантійного внеску на зазначений в оголошенні про проведення аукціону рахунок оператора та за умови підтвердження факту такого надходження реєструє заявника як учасника і забезпечує його допуск до участі в аукціоні.
Оператор не допускає до участі в аукціоні заявника та надсилає через його особистий кабінет повідомлення із зазначенням підстави для недопуску в разі:
зазначення під час реєстрації недостовірних даних;
зазначення даних не в повному обсязі;
ненадходження гарантійного внеску на зазначений в оголошенні про проведення аукціону рахунок оператора.
20. Аукціон проходить в електронній торговій системі з продажу бурштину та полягає в повторювальному процесі підвищення цін, що проводиться у три раунди в інтерактивному режимі реального часу.
Для проведення першого раунду аукціону закриті цінові пропозиції всіх учасників розташовуються у порядку від найнижчої до найвищої без ідентифікації учасників. Якщо учасники подали однакові закриті цінові пропозиції, першим в електронному аукціоні вносить цінову пропозицію учасник, який подав свою закриту цінову пропозицію пізніше за інших учасників з аналогічним значенням закритої цінової пропозиції.
Учасник протягом одного раунду аукціону може один раз підвищити свою цінову пропозицію не менш як на один крок аукціону (зробити цінову пропозицію).
У кожному наступному раунді аукціону учасники протягом 3 хвилин мають право зробити цінову пропозицію. Першим цінову пропозицію подає учасник, попередня цінова пропозиція якого була найнижчою, а в разі збігу попередніх цінових пропозицій - учасник, який подав таку цінову пропозицію пізніше.
Перед початком кожного наступного раунду аукціону визначається нова стартова ціна раунду аукціону за результатами попереднього раунду аукціону. Стартовою ціною кожного наступного раунду визначається найнижча запропонована учасниками цінова пропозиція у відповідному раунді.
Після завершення чергового раунду аукціону електронна торгова система з продажу бурштину робить паузу на 3 хвилини і оголошує наступний раунд.
У разі відсутності цінової пропозиції від учасника протягом 3 хвилин цінова пропозиція такого учасника у поточному раунді вважається такою, що здійснена в розмірі його закритої цінової пропозиції для першого раунду або його попередньої цінової пропозиції для другого та третього раундів.
21. Аукціон за методом покрокового зниження стартової ціни та подальшого подання цінових пропозицій розпочинається з автоматичного покрокового зниження стартової ціни лота. Протягом такого етапу учасник має право зробити ставку, що відповідає поточній ціні лота, та зупинити автоматичне покрокове зниження стартової ціни, після чого інші учасники (за наявності) мають право подати свої закриті цінові пропозиції, а учасник, що зробив ставку, - підвищити її після того, як іншими учасниками зроблено свої цінові пропозиції. Право на внесення такої цінової пропозиції надається учаснику, який зробив ставку, протягом періоду, встановленого цим Порядком.
Розмір закритої цінової пропозиції не може бути меншим за ставку (поточну ціну лота в момент зупинки автоматичного покрокового зниження стартової ціни). Право на внесення закритої цінової пропозиції надається учасникам протягом періоду, встановленого цим Порядком.
Електронна торгова система з продажу бурштину активує модуль аукціону за методом покрокового зниження стартової ціни та подальшого подання цінових пропозицій з 9 год. 30 хв. до 10 год. 00 хв. у період, визначений у відповідному оголошенні про проведення аукціону.
Етапами проведення аукціону за методом покрокового зниження стартової ціни та подальшого подання цінових пропозицій є:
автоматичне покрокове зниження ціни лота;
подання цінових пропозицій:
- закритих цінових пропозицій;
- цінової пропозиції.
Етапом подання цінових пропозицій для проведення аукціону за методом покрокового зниження стартової ціни та подальшого подання цінових пропозицій є проміжок часу, що складається з двох періодів - періоду подання закритих цінових пропозицій всіма учасниками, крім того, який зробив ставку, та періоду подання цінової пропозиції учасником, який зробив ставку.
Електронна торгова система з продажу бурштину автоматично розпочинає кожний наступний етап аукціону за методом покрокового зниження стартової ціни та подальшого подання цінових пропозицій залежно від часу початку та завершення попереднього етапу згідно з цим Порядком.
Під час проведення аукціону на будь-якому етапі до моменту його завершення учасник має право зробити ставку, що відповідає поточній ціні лота. За умови відсутності ставки після завершення строку, встановленого для її подання, електронна торгова система з продажу бурштину автоматично покроково знижує ціну лота до моменту автоматичного здійснення останнього кроку.
Загальна кількість кроків, на які знижується стартова ціна лота, становить 30 кроків.
Для участі в аукціоні особа, яка має намір взяти участь у ньому, здійснює подання заявки згідно з пунктом 17 цього Порядку. Заявка для участі в аукціоні подається до закінчення кінцевого строку її прийняття, що встановлюється електронною торговою системою з продажу бурштину для кожного аукціону за методом покрокового зниження стартової ціни та подальшого подання цінових пропозицій окремо з 16 год. 15 хв. До 16 год. 45 хв. дня проведення аукціону.
Якщо під час проведення аукціону на будь-якому етапі до моменту його завершення учасник зробив ставку, електронна торгова система з продажу бурштину зупиняє процес автоматичного покрокового зниження ціни лота та активує етап подання цінових пропозицій відповідно до цього Порядку.
Якщо на момент завершення періоду проведення аукціону не зроблено ставки, електронна торгова система з продажу бурштину автоматично присвоює електронному аукціону статус “Аукціон не відбувся”.
Протягом періоду подання закритих цінових пропозицій кожному учаснику, крім того, який зробив ставку, надається можливість однократно зробити закриту цінову пропозицію.
Протягом періоду подання цінової пропозиції учасник, який зробив ставку, має право однократно зробити цінову пропозицію, що повинна перевищувати найбільшу закриту цінову пропозицію не менш як на розмір мінімального кроку аукціону (зробити крок аукціону).
За умови відсутності закритих цінових пропозицій від інших учасників протягом періоду їх подання учасник, який зробив ставку, вважається переможцем аукціону.
22. Протягом кожного раунду аукціону всім учасникам забезпечується рівний доступ до інформації про перебіг аукціону, зокрема про місця розташування їх цінових пропозицій в електронній торговій системі з продажу бурштину від найнижчої до найвищої в кожному раунді аукціону та про кількість учасників у такому раунді аукціону без їх ідентифікації.
23. Переможцем вважається учасник, який подав найвищу цінову пропозицію за лот, а у випадках, передбачених пунктом 32 цього Порядку, - учасник з наступною за величиною ціновою пропозицією, а в разі однакових цінових пропозицій - учасник, який подав цінову пропозицію раніше, за умови відсутності оформленого листа (звернення) від такого учасника про відмову від очікування та відсутності факту натискання ним кнопки для відмови від очікування в особистому кабінеті.
24. Переможцем вважається учасник, який подав найвищу закриту цінову пропозицію за лот, у разі коли цінових пропозицій щодо купівлі лота від інших учасників не надійшло або він є єдиним учасником аукціону.
25. Електронна торгова система з продажу бурштину забезпечує постійний та відкритий доступ спостерігачів для спостереження за проведенням аукціону.
26. Після закінчення аукціону в електронній торговій системі з продажу бурштину відображається інформація про завершення аукціону та автоматично формується протокол аукціону щодо кожного лота.
27. До протоколу аукціону вноситься така інформація:
дата і час початку та завершення аукціону;
реєстраційний номер лота;
назва лота;
стартова ціна та ціна реалізації лота, цінові пропозиції учасників;
сума сплаченого гарантійного внеску;
розмір винагороди оператору;
відомості про переможця (прізвище, власне ім'я, по батькові (за наявності) фізичної особи - підприємця - переможця аукціону, реєстраційний номер облікової картки платника податків або серія (за наявності) та номер документа, що посвідчує особу (щодо фізичної особи, яка через свої релігійні переконання відмовилася від прийняття реєстраційного номера облікової картки платника податків, повідомила про це відповідному контролюючому органу та має відмітку в паспорті, - серія (за наявності) та номер паспорта з відміткою), контактний номер телефону; найменування юридичної особи - переможця аукціону, код згідно з ЄДРПОУ;
дата, до якої переможець електронних торгів повинен повністю сплатити ціну реалізації лота;
реквізити рахунка Держсховища, на який необхідно перерахувати кошти за придбаний лот.
До протоколу також можуть бути внесені інші відомості.
28. Протокол аукціону формується електронною торговою системою з продажу бурштину в день закінчення аукціону та не пізніше ніж протягом наступного робочого дня розміщується в такій системі.
Протокол аукціону підписується протягом чотирьох робочих днів після завершення аукціону переможцем, Держсховищем та оператором, через якого переможець аукціону набув право на участь в аукціоні, та оприлюднюється в електронній торговій системі з продажу бурштину.
Протокол може бути підписаний відповідно до законодавства про електронний документообіг з накладенням на нього кваліфікованого електронного підпису згідно з вимогами Закону України “Про електронні довірчі послуги”.
29. Переможець на підставі підписаного протоколу аукціону звертається до Держсховища з пропозицією щодо укладення договору купівлі-продажу бурштину за результатами проведення аукціону. Такий договір укладається між Держсховищем та переможцем не пізніше ніж через п'ять робочих днів з дня, що настає за днем підписання протоколу аукціону, та опубліковується Держсховищем у системі.
Проект договору купівлі-продажу бурштину затверджується Держсховищем і публікується в оголошенні та на веб-сайті Держсховища.
30. Переможець протягом п'яти робочих днів з дня укладення договору купівлі-продажу бурштину сплачує на рахунок Держсховища кошти в розмірі, що становить різницю між ціною реалізації лота та гарантійним внеском.
Після сплати на рахунок Держсховища коштів у розмірі, що становить різницю між ціною реалізації лота та гарантійним внеском, Держсховище через особистий кабінет підтверджує факт здійснення переможцем оплати за таким договором та завершує торги.
Сплата винагороди оператору, через якого переможець набув право на участь в аукціоні, здійснюється переможцем у строк, що не перевищує п'яти робочих днів з дати опублікування Держсховищем протоколу аукціону в електронній торговій системі з продажу бурштину.
Винагорода оператору, через якого переможець аукціону набув право на участь в аукціоні, сплачується таким переможцем аукціону до дати укладення між Держсховищем та переможцем аукціону договору купівлі-продажу бурштину.
Оператор електронного майданчика, через який подано найвищу цінову пропозицію, у порядку, визначеному договором між адміністратором та оператором, вносить на банківський рахунок адміністратора плату на розвиток електронної торгової системи. Плата на розвиток електронної торгової системи встановлюється з урахуванням податку на додану вартість, вираховується з винагороди оператора, встановленої цим Порядком, та становить третину такої винагороди.
{Пункт 30 доповнено абзацом згідно з Постановою КМ № 1256 від 01.11.2024; із змінами, внесеними згідно з Постановою КМ № 1096 від 03.09.2025}
31. Переможець позбавляється права на отримання придбаного лота (при цьому сума гарантійного внеску не повертається) у разі:
невнесення в установлений строк належної до сплати різниці між ціною реалізації лота та гарантійним внеском та/або винагороди оператору;
коли переможець відмовився від підписання протоколу або договору купівлі-продажу бурштину чи не підписав їх в установлений строк;
надходження інформації від правоохоронних органів та суб'єктів фінансового моніторингу про те, що переможець аукціону здійснює фінансування тероризму в Україні.
32. У разі коли переможець позбавляється права на отримання лота у випадку, передбаченому абзацами другим та четвертим пункту 31 цього Порядку, або на підставі письмового повідомлення переможця аукціону про відмову від отримання придбаного лота, Держсховище розриває договір купівлі-продажу бурштину в односторонньому порядку, про що вносить наказ в електронну торгову систему з продажу бурштину.
У разі позбавлення переможця права на отримання лота у випадку, передбаченому абзацом третім пункту 31 цього Порядку, Держсховище вносить наказ про відмову у підписанні протоколу в електронну торгову систему з продажу бурштину.
Якщо переможець відмовився від підписання договору купівлі-продажу бурштину чи не підписав такий договір в установлені строки, Держсховище вносить відповідне рішення в електронну торгову систему з продажу бурштину. У такому разі автоматично формується новий протокол, у якому переможцем визначається учасник з наступною за величиною ціновою пропозицією, а в разі подання однакових цінових пропозицій кількома учасниками - учасник, який подав цінову пропозицію раніше згідно з порядком обліку часу, за яким діє електронна торгова система з продажу бурштину, або учасник, який зробив ставку, за умови відсутності належним чином оформленого листа (звернення) від такого учасника про відмову від очікування або натискання ним кнопки для відмови від очікування в особистому кабінеті.
У разі відсутності такого учасника вважається, що аукціон не відбувся, про що зазначається в електронній торговій системі з продажу бурштину.
Переможець, визначений відповідно до абзацу третього цього пункту, позбавляється права на отримання лота (при цьому сума гарантійного внеску не повертається) у випадках, визначених пунктом 31 цього Порядку.
Переможець, який відмовився від підписання протоколу або договору купівлі-продажу бурштину, позбавляється права на участь у подальших аукціонах з продажу того самого лота.
33. Гарантійний внесок, сплачений переможцем, перераховується оператором на рахунок Держсховища протягом п'яти робочих днів після опублікування протоколу.
Гарантійний внесок переможця зараховується до ціни реалізації лота. Іншим учасникам внесена сума гарантійного внеску повертається оператором протягом п'яти робочих днів після завершення аукціону, крім учасника з наступною за величиною ціновою пропозицією після переможця, а в разі подання однакових цінових пропозицій учасників - учасника, який подав цінову пропозицію раніше. Такому учаснику гарантійний внесок повертається протягом п'яти робочих днів з дня отримання переможцем придбаного лота.
Якщо аукціон не відбувся або лот знято з продажу згідно з цим Порядком, гарантійний внесок підлягає поверненню учасникам протягом п'яти робочих днів з наступного дня після визнання аукціону таким, що не відбувся, або зняття лота з продажу, крім випадків, передбачених пунктом 31 цього Порядку.
34. Відпуск придбаного лота здійснюється протягом 15 робочих днів відповідно до умов договору купівлі-продажу бурштину за результатами аукціону у приміщенні Держсховища переможцю або його представнику, уповноваженому на отримання придбаного лота, або шляхом надсилання через місцевий підрозділ Державного підприємства спеціального зв'язку за рахунок переможця.
35. Аукціон вважається таким, що не відбувся, в разі відсутності учасників аукціону, а також у випадках, передбачених пунктом 31 цього Порядку, з дотриманням положень, визначених пунктом 32 цього Порядку.
36. Аукціон скасовується Держсховищем у разі надходження до Держсховища рішення уповноваженого державного органу щодо повернення каміння (бурштину) власнику.
37. У разі визнання аукціону таким, що не відбувся, з підстав, визначених пунктом 35 цього Порядку, в електронній торговій системі з продажу бурштину аукціону автоматично присвоюється статус такого, що не відбувся, а лот підлягає виставленню на повторний аукціон згідно з цим Порядком.
У разі визнання повторного аукціону таким, що не відбувся, з підстав, визначених пунктом 35 цього Порядку, в електронній торговій системі з продажу бурштину аукціону автоматично присвоюється статус такого, що не відбувся, а лот підлягає виставленню на аукціон за методом покрокового зниження стартової ціни та подальшого подання цінових пропозицій згідно з цим Порядком.
38. У разі скасування аукціону (зняття лота з продажу) з підстав, передбачених пунктом 36 цього Порядку, в електронній торговій системі з продажу бурштину аукціону автоматично присвоюється статус такого, що скасований.
39. Спори, пов'язані з проведенням аукціону, вирішуються в судовому порядку.
{Постанову доповнено Порядком згідно з Постановою КМ № 1069 від 27.09.2022}
