---
source: "rada"
dokid: 551654
nreg: "70-2026-п"
title: "Про затвердження переліку небезпечних предметів і речовин, з якими особам заборонено перебувати на території та в приміщеннях закладу загальної середньої освіти"
doc_date: 2026-01-14
revision_date: 2026-01-14
status: 5
types: [2, 35]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 14 січня 2026 р. № 70
Київ
Про затвердження переліку небезпечних предметів і речовин, з якими особам заборонено перебувати на території та в приміщеннях закладу загальної середньої освіти
Кабінет Міністрів України постановляє:
Затвердити перелік небезпечних предметів і речовин, з якими особам заборонено перебувати на території та в приміщеннях закладу загальної середньої освіти, що додається.
Прем'єр-міністр України
Ю. СВИРИДЕНКО
Інд. 28
ЗАТВЕРДЖЕНО
постановою Кабінету Міністрів України
від 14 січня 2026 р. № 70
ПЕРЕЛІК
небезпечних предметів і речовин, з якими особам заборонено перебувати на території та в приміщеннях закладу загальної середньої освіти
1. Предмети і речовини, з якими заборонено перебувати на території та в приміщеннях закладу загальної середньої освіти
Вогнепальна, пневматична, спортивна зброя, будь-які компоненти зброї, боєприпаси, вибухові пристрої, детонатори та запали до боєприпасів, вогненебезпечні та вибухонебезпечні предмети всіх видів і модифікацій
Предмети, що імітують зброю, мають зовнішню схожість із бойовими зразками або можуть бути сприйняті як справжня зброя (макети, муляжі, пристрої та іграшки)
Пристрої, призначені для відстрілу патронів, споряджених гумовими чи аналогічними за своїми властивостями метальними снарядами несмертельної дії, та патрони до них
Спеціальні засоби самооборони, заряджені речовинами сльозоточивої та дратівної дії
Холодна зброя (ножі, луки, арбалети, кастети, нунчаки тощо), а також будь-які інші колюче-ріжучі, ударно-дробильні чи метальні предмети, здатні завдати шкоди життю, здоров'ю або майну особи
Електрошокові пристрої всіх видів, наручники (кайданки), гумові та пластикові кийки
Піротехнічні вироби (петарди, феєрверки, димові шашки, ракети, салютні установки, порох) та легкозаймисті вироби, речовини та матеріали (бензин, гас, дизельне пальне, ацетон, сірка, ємності з газовими сумішами тощо)
Молотки, викрутки, штопори, дрилі, пили, газові пальники, балончики для газових пальників
Наркотичні засоби, психотропні речовини і прекурсори
Пиво, алкогольні, слабоалкогольні, енергетичні напої, тютюнові вироби, електронні сигарети та рідини, що використовуються в електронних сигаретах, пристрої для споживання тютюнових виробів без їх згоряння
2. Предмети та речовини, на які не поширюється заборона
Предмети побутового чи господарського призначення, що використовуються у господарській діяльності закладу
Предмети, які використовуються:
для забезпечення освітнього процесу працівниками закладу загальної середньої освіти чи іншими працівниками, залученими до проведення необхідних робіт;
у шкільних музеях як експонати з дотриманням вимог безпеки відповідно до законодавства;
педагогічними працівниками в межах виконання освітньої програми;
для проведення спортивних або виховних заходів під безпосереднім контролем (наглядом) відповідальної особи з числа педагогічного складу або персоналу закладу загальної середньої освіти;
службовими особами під час виконання ними визначених законом повноважень;
предмети та речовини, визначені у додатку 2 до Порядку організації та функціонування пунктів незламності, затвердженого постановою Кабінету Міністрів України від 17 грудня 2022 р. № 1401 “Питання організації та функціонування пунктів незламності” (Офіційний вісник України, 2023 р., № 1, ст. 14), призначені для забезпечення функціонування пунктів незламності, розгорнутих на територіях та/або у приміщеннях закладів освіти
