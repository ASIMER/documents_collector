---
source: "rada"
dokid: 99309
nreg: "315/2002"
title: "Про додаткові заходи щодо підтримки молодих вчених"
doc_date: 2002-04-09
revision_date: 2026-01-28
status: 0
types: [3]
org: 4
---
УКАЗ ПРЕЗИДЕНТА УКРАЇНИ
Про додаткові заходи щодо підтримки молодих вчених
{ Із змінами, внесеними згідно з Указами Президента N 253/2003 ( 253/2003 ) від 24.03.2003 N 444/2008 ( 444/2008 ) від 16.05.2008 N 231/2016 ( 231/2016 ) від 31.05.2016 N 324/2024 ( 324/2024 ) від 14.05.2024 N 81/2026 ( 81/2026 ) від 26.01.2026 }
{ У назві, преамбулі та тексті Указу слова "молодих учених" замінено словами "молодих вчених" згідно з Указом Президента N 324/2024 ( 324/2024 ) від 14.05.2024 }
З метою вирішення актуальних проблем молодих вчених, забезпечення їх активної участі в реалізації державної політики у сфері наукової та науково-технічної діяльності, збереження і розвитку інтелектуального потенціалу постановляю:
1. Заснувати щорічні гранти Президента України для підтримки наукових досліджень і розробок молодих вчених:
докторів наук (до 40 років включно) - 7 грантів по 500 тис. гривень кожний;
докторантів (до 35 років включно) - 20 грантів по 400 тис. гривень кожний;
докторів філософії / кандидатів наук (до 35 років включно) - 50 грантів по 300 тис. гривень кожний.
Кабінету Міністрів України передбачати у проєктах Державного бюджету України видатки на виплату зазначених грантів.
{ Стаття 1 із змінами, внесеними згідно з Указом Президента N 444/2008 ( 444/2008 ) від 16.05.2008, N 324/2024 ( 324/2024 ) від 14.05.2024; в редакції Указу Президента N 81/2026 ( 81/2026 ) від 26.01.2026 }
2. Установити премії Президента України для молодих вчених національних галузевих академій наук, наукових установ та закладів вищої освіти, присудження яких здійснювати відповідно до Положення про премію Президента України для молодих вчених, затвердженого Указом Президента України від 12 червня 2000 року N 779 ( 779/2000 ) (зі змінами, внесеними Указом від 21 лютого 2001 року N 104 ( 104/2001 )).
{ Частина перша статті 2 із змінами, внесеними згідно з Указами Президента N 253/2003 ( 253/2003 ) від 24.03.2003, N 231/2016 ( 231/2016 ) від 31.05.2016, N 324/2024 ( 324/2024 ) від 14.05.2024 }
{ Частину другу статті 2 виключено на підставі Указу Президента N 253/2003 ( 253/2003 ) від 24.03.2003 }
3. Кабінету Міністрів України:
а) вирішити питання щодо збільшення вдвічі з 1 квітня 2002 року розміру стипендій Президента України для найбільш талановитих молодих вчених;
б) передбачати:
у проектах Державного бюджету України, починаючи з 2003 року, суттєве збільшення державних централізованих капітальних вкладень на будівництво житла для молодих вчених;
при укладенні міжнародних договорів про науково-технічне співробітництво можливість короткострокового стажування молодих вчених за кордоном.
{ Пункт "в" статті 3 виключено на підставі Указу Президента N 324/2024 ( 324/2024 ) від 14.05.2024 }
{ Статтю 4 виключено на підставі Указу Президента N 324/2024 ( 324/2024 ) від 14.05.2024 }
5. Міністерствам, іншим центральним органам виконавчої влади, що мають у своєму підпорядкуванні наукові установи та заклади вищої освіти, Національній академії наук України та національним галузевим академіям наук: { Абзац перший статті 5 із змінами, внесеними згідно з Указом Президента N 324/2024 ( 324/2024 ) від 14.05.2024 }
а) ужити заходів для виявлення перспективи використання здібностей молодих вчених, стимулювання підвищення їх професійного рівня;
б) поновити діяльність рад молодих вчених і спеціалістів та сприяти їх роботі.
6. Державному комітету інформаційної політики, телебачення і радіомовлення України сприяти створенню спеціальних програм на телебаченні і радіо для висвітлення діяльності молодих вчених та їх творчих здобутків.
7. Раді міністрів Автономної Республіки Крим, обласним, Київській та Севастопольській міським державним адміністраціям посилити підтримку молодих вчених, залучати їх до розв'язання важливих проблем соціально-економічного розвитку регіонів.
Президент України Л.КУЧМА
м. Київ, 9 квітня 2002 року N 315/2002
