---
source: "rada"
dokid: 551653
nreg: "69-2026-п"
title: "Про затвердження Порядку використання коштів, передбачених у державному бюджеті для забезпечення діяльності Державної спеціальної служби транспорту"
doc_date: 2026-01-23
revision_date: 2026-01-23
status: 5
types: [2, 25]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 23 січня 2026 р. № 69
Київ
Про затвердження Порядку використання коштів, передбачених у державному бюджеті для забезпечення діяльності Державної спеціальної служби транспорту
Відповідно до частини сьомої статті 20 Бюджетного кодексу України Кабінет Міністрів України постановляє:
Затвердити Порядок використання коштів, передбачених у державному бюджеті для забезпечення діяльності Державної спеціальної служби транспорту, що додається.
Прем'єр-міністр України
Ю. СВИРИДЕНКО
Інд. 72
ЗАТВЕРДЖЕНО
постановою Кабінету Міністрів України
від 23 січня 2026 р. № 69
ПОРЯДОК
використання коштів, передбачених у державному бюджеті для забезпечення діяльності Державної спеціальної служби транспорту
1. Цей Порядок визначає механізм використання коштів, передбачених у державному бюджеті за бюджетною програмою 2105010 “Забезпечення діяльності Державної спеціальної служби транспорту” (у тому числі коштів, отриманих із спеціального рахунка для збору коштів на підтримку Збройних Сил) (далі - бюджетні кошти).
2. Головним розпорядником бюджетних коштів є Міноборони. Розпорядником бюджетних коштів нижчого рівня та відповідальним виконавцем бюджетної програми є Адміністрація Держспецтрансслужби.
Одержувачем бюджетних коштів є державне підприємство Міністерства оборони України “Агенція оборонних закупівель”, уповноважене на здійснення оборонних закупівель та укладення державних контрактів (договорів) на закупівлю товарів, робіт і послуг оборонного призначення (далі - Служба державного замовника), яке отримує кошти на виконання відповідної бюджетної програми в частині виконання функцій служби державного замовника у сфері оборони.
Плани використання бюджетних коштів за спеціальним фондом державного бюджету за коштами, отриманими із спеціального рахунка для збору коштів на підтримку Збройних Сил, затверджуються в межах фактичних надходжень.
Для зарахування коштів та здійснення видатків за рахунок коштів із спеціального рахунка для збору коштів на підтримку Збройних Сил Служба державного замовника відкриває в органах Казначейства рахунки за субрахунками 3132 “Надходження до державного бюджету власних надходжень бюджетних установ” та 3431 “Реєстраційні рахунки розпорядників за коштами державного бюджету” Плану рахунків бухгалтерського обліку в державному секторі, затвердженого Мінфіном.
3. Бюджетні кошти спрямовуються на закупівлю товарів, робіт і послуг оборонного призначення та інших пов'язаних послуг, у тому числі на покриття витрат з утримання Служби державного замовника, з метою забезпечення діяльності Держспецтрансслужби, а саме:
на закупівлю товарів, робіт і послуг оборонного призначення та інших пов'язаних послуг (зокрема логістичних, транспортних, митно-брокерських послуг, послуг із супроводження товарів, банківських послуг, обслуговування фінансових інструментів) (далі - інші пов'язані послуги);
на покриття витрат з утримання Служби державного замовника.
4. У рамках забезпечення здійснення Службою державного замовника закупівель товарів, робіт і послуг оборонного призначення:
1) бюджетні кошти, передбачені абзацом другим пункту 3 цього Порядку, спрямовуються на виконання державних контрактів (договорів) із закупівель товарів, робіт і послуг оборонного призначення та інших пов'язаних послуг;
2) бюджетні кошти, передбачені абзацом третім пункту 3 цього Порядку, спрямовуються на оплату:
здійснення заходів за напрямами використання бюджетних коштів протягом відповідного бюджетного періоду, зокрема оплату праці, нарахування на оплату праці, закупівлю матеріалів, обладнання та інвентарю, видатків на відрядження, оплату комунальних послуг та енергоносіїв, інших поточних видатків, придбання обладнання і предметів довгострокового користування;
придбання (створення) оборотних та необоротних матеріальних та нематеріальних активів (зокрема із залученням державних гарантій).
5. Служба державного замовника в установленому законодавством порядку здійснює перерахування:
бюджетних коштів, передбачених абзацом другим пункту 3 цього Порядку, в сумі укладених державних контрактів (договорів) на рахунки постачальників (виконавців) таких державних контрактів (договорів), відкриті в органах Казначейства та/або у банках;
бюджетних коштів, передбачених абзацом третім пункту 3 цього Порядку, на рахунок, відкритий на ім'я Служби державного замовника у державному банку, відповідно до фінансового плану в розмірі, що становить 0,4 відсотка суми державних контрактів (договорів) щодо закупівлі товарів, робіт і послуг оборонного призначення, укладених Службою державного замовника.
Служба державного замовника відповідає за цільове та ефективне використання коштів, отриманих на покриття витрат на її утримання та забезпечення здійснення заходів за відповідною бюджетною програмою.
Дія абзацу третього цього пункту не поширюється на кошти, які надійшли із спеціального рахунка для збору коштів на підтримку Збройних Сил відповідно до Порядку використання рахунків для залучення добровільних внесків (благодійних пожертв) на підтримку України “UNITED24”, затвердженого постановою Кабінету Міністрів України від 19 квітня 2022 р. № 472 “Деякі питання використання коштів, що надходять на рахунки для залучення добровільних внесків (благодійних пожертв) на підтримку України” (Офіційний вісник України, 2022 р., № 35, ст. 1915; 2023 р., № 78, ст. 4422).
6. Використання бюджетних коштів на закупівлю товарів, робіт і послуг оборонного призначення здійснюється:
у мирний час - у межах затвердженого трирічного/річного плану закупівель товарів, робіт і послуг;
у період дії правового режиму воєнного стану - у межах переліку та обсягів товарів, робіт і послуг оборонного призначення, затверджених Головою Адміністрації Держспецтрансслужби.
7. Розподіл бюджетних коштів, що спрямовуються на закупівлю товарів, робіт і послуг оборонного призначення та інших пов'язаних послуг, здійснюється Адміністрацією Держспецтрансслужби.
8. Відображення у первинному та бухгалтерському обліку інформації про отримані (створені) оборотні і необоротні активи, а також відкриття та закриття рахунків, реєстрація, облік бюджетних зобов'язань в органах Казначейства та проведення операцій, пов'язаних з використанням бюджетних коштів, здійснюються в установленому законодавством порядку.
9. Складення і подання фінансової та бюджетної звітності про використання бюджетних коштів, а також контроль за їх цільовим та ефективним використанням здійснюються в установленому законодавством порядку.
10. Закупівля товарів, робіт і послуг оборонного призначення та інших пов'язаних послуг за рахунок бюджетних коштів здійснюється в установленому законодавством порядку.
Постачання товарів, робіт і послуг оборонного призначення здійснюється у порядку, визначеному умовами державного контракту (договору), на підставі актів приймання-передачі товарів, робіт і послуг оборонного призначення, накладних, актів приймання-передачі етапів незавершеного будівництва, підписаних між постачальником (виконавцем), Службою державного замовника і отримувачем, визначеним державним замовником, без переходу права власності на них до Служби державного замовника.
Попередня оплата товарів, робіт і послуг оборонного призначення та інших пов'язаних послуг проводиться Службою державного замовника в установленому бюджетним законодавством порядку в разі закупівлі:
товарів (харчових продуктів) – на строк не більше трьох місяців;
товарів, робіт і послуг оборонного призначення та інших пов'язаних послуг, крім товарів, передбачених абзацом четвертим цього пункту, - на строк не більше шести місяців.
Протягом 10 днів з дня закінчення строку попередньої оплати невикористані суми попередньої оплати повертаються Службі державного замовника на її рахунок, відкритий в органі Казначейства в установленому законодавством порядку.
Кошти, які надійшли у звітному періоді на рахунок Служби державного замовника, відкритий в органі Казначейства:
за операціями, проведеними в поточному бюджетному періоді, - використовуються на цілі, передбачені пунктом 3 цього Порядку;
за операціями, проведеними у минулих бюджетних періодах за коштами загального фонду та спеціального фонду (крім власних надходжень бюджетних установ) - спрямовуються в дохід бюджету;
за операціями, проведеними у минулих бюджетних періодах за коштами спеціального фонду за власними надходженнями бюджетних установ, - спрямовуються на покриття відповідних витрат у поточному бюджетному періоді за відповідною бюджетною програмою з урахуванням цільового призначення.
11. Служба державного замовника має право в установленому законодавством порядку укладати довгострокові державні контракти (договори) щодо закупівлі товарів, робіт і послуг оборонного призначення та інших пов'язаних послуг, загальний строк дії яких не може перевищувати трьох років.
12. У державних контрактах (договорах) на закупівлю товарів, робіт і послуг оборонного призначення та інших пов'язаних послуг з метою недопущення виникнення кредиторської заборгованості на кінець бюджетного періоду зазначається умова щодо можливості коригування визначеної в такому державному контракті (договорі) суми в разі зменшення бюджетних призначень.
13. Служба державного замовника в межах компетенції здійснює контроль за своєчасним укладенням та виконанням державних контрактів (договорів) на закупівлю товарів, робіт і послуг оборонного призначення та інших пов'язаних послуг, претензійно-позовної роботи щодо стягнення дебіторської заборгованості, а також ефективним, результативним та цільовим використанням бюджетних коштів.
