---
source: "rada"
dokid: 517160
nreg: "735-2022-п"
title: "Про особливості реалізації державної політики у сферах зайнятості та загальнообов'язкового державного соціального страхування на випадок безробіття під час воєнного стану та після його припинення або скасування"
doc_date: 2022-06-21
revision_date: 2026-01-24
status: 5
types: [2, 25, 99, 7, 186]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 21 червня 2022 р. № 735
Київ
Про особливості реалізації державної політики у сферах зайнятості та загальнообов'язкового державного соціального страхування на випадок безробіття під час воєнного стану та після його припинення або скасування
{Із змінами, внесеними згідно з Постановами КМ
№ 446 від 30.03.2023
№ 1390 від 27.12.2023
№ 1403 від 29.10.2025
№ 40 від 07.01.2026}
Відповідно до частини сьомої статті 23, пункту 33 розділу VIII “Прикінцеві положення” Закону України “Про загальнообов'язкове державне соціальне страхування на випадок безробіття” та пункту 52 розділу XI “Прикінцеві та перехідні положення” Закону України “Про зайнятість населення” Кабінет Міністрів України постановляє:
1. Затвердити Порядок надання допомоги по безробіттю, що додається.
2. Установити, що на час воєнного стану:
особам та суб'єктам господарювання, яким на день набрання чинності Законом України від 21 квітня 2022 р. № 2220-IX “Про внесення змін до деяких законів України щодо функціонування сфер зайнятості та загальнообов'язкового державного соціального страхування на випадок безробіття під час дії воєнного стану” призначено відповідно виплату матеріального забезпечення на випадок безробіття або допомоги по частковому безробіттю, або компенсацій, визначених Законами України “Про зайнятість населення” та “Про загальнообов'язкове державне соціальне страхування на випадок безробіття”, такі виплати здійснюються з дотриманням умов, передбачених законодавством, що діяло до набрання чинності Законом України від 21 квітня 2022 р. № 2220-IX “Про внесення змін до деяких законів України щодо функціонування сфер зайнятості та загальнообов'язкового державного соціального страхування на випадок безробіття під час дії воєнного стану”;
виплата допомоги по безробіттю на період участі у суспільно корисних роботах, громадських та інших роботах тимчасового характеру припиняється. Безробітним, які брали участь у суспільно корисних роботах, громадських або інших роботах тимчасового характеру, після виконання таких робіт продовжується виплата допомоги по безробіттю у розмірах і в строки, що встановлені законодавством.
3. Внести до Порядку реєстрації, перереєстрації безробітних та ведення обліку осіб, які шукають роботу, затвердженого постановою Кабінету Міністрів України від 19 вересня 2018 р. № 792 (Офіційний вісник України, 2018 р., № 80, ст. 2662; 2020 р., № 23, ст. 891, № 29, ст. 1047; 2021 р., № 23, ст. 1074, № 51, ст. 3157; 2022 р., № 12, ст. 662, № 26, ст. 1411), і Порядку надання роботодавцю компенсації витрат на оплату праці за працевлаштування внутрішньо переміщених осіб внаслідок проведення бойових дій під час воєнного стану в Україні, затвердженого постановою Кабінету Міністрів України від 20 березня 2022 р. № 331, зміни, що додаються.
4. Державній службі зайнятості на час воєнного стану:
1) здійснювати виплати та фінансування за рахунок коштів Фонду загальнообов'язкового державного соціального страхування на випадок безробіття, державного бюджету та інших джерел, не заборонених законодавством:
допомоги по безробіттю та допомоги на поховання у разі смерті безробітного або особи, яка перебувала на його утриманні;
заходів сприяння зайнятості внутрішньо переміщених осіб відповідно до статті 241 Закону України “Про зайнятість населення”;
компенсації роботодавцю витрат на оплату праці за працевлаштованих внутрішньо переміщених осіб;
одноразової фінансової допомоги для організації підприємницької діяльності відповідно до частини першої статті 27 Закону України “Про зайнятість населення”;
компенсацій, які надаються відповідно до статті 26 та частини другої статті 27 Закону України “Про зайнятість населення”;
допомоги по частковому безробіттю відповідно до статті 47 Закону України “Про зайнятість населення”;
виплат, пов'язаних із достроковим виходом на пенсію, відповідно до статті 49 Закону України “Про зайнятість населення”;
професійної підготовки або перепідготовки, підвищення кваліфікації у закладі професійної (професійно-технічної) освіти, зокрема в закладах освіти державної служби зайнятості, на підприємствах, в установах, організаціях;
громадських та інших робіт тимчасового характеру на умовах співфінансування;
соціальних послуг, визначених частиною другою статті 7 Закону України “Про загальнообов'язкове державне соціальне страхування на випадок безробіття”:
- профорієнтації (виключно для безробітних осіб та осіб, які шукають роботу);
- пошуку підходящої роботи та сприяння у працевлаштуванні;
- інформаційних та консультаційних послуг, пов'язаних з працевлаштуванням;
- надання ваучера для підтримання конкурентоспроможності деяких категорій громадян шляхом перепідготовки, спеціалізації, підвищення кваліфікації за професіями та спеціальностями для пріоритетних видів економічної діяльності відповідно до статті 30 Закону України “Про зайнятість населення”;
витрат, пов'язаних з направленням осіб до закладів охорони здоров'я для проходження попереднього медичного та наркологічного огляду відповідно до законодавства, необхідного для проходження професійної підготовки або перепідготовки, підвищення кваліфікації;
витрат, пов'язаних із забезпеченням осіб місцем проживання на період проходження професійної підготовки або перепідготовки, підвищення кваліфікації, компенсації витрат на проїзд до місця проходження навчання та у зворотному напрямку;
2) тимчасово зупинити виплати та фінансування:
компенсації роботодавцям частини фактичних витрат, пов'язаних із сплатою єдиного внеску на загальнообов'язкове державне соціальне страхування, відповідно до частини третьої статті 24 Закону України “Про зайнятість населення”;
профілактичних заходів, передбачених статтею 71 Закону України “Про загальнообов'язкове державне соціальне страхування на випадок безробіття”.
Прем'єр-міністр України
Д. ШМИГАЛЬ
Інд. 73
ЗАТВЕРДЖЕНО
постановою Кабінету Міністрів України
від 21 червня 2022 р. № 735
ПОРЯДОК
надання допомоги по безробіттю
1. Цей Порядок визначає процедуру, умови надання допомоги по безробіттю, механізм обчислення регіональними, міськими, районними, міськрайонними центрами зайнятості Державної служби зайнятості (далі - центри зайнятості) страхового стажу.
2. У цьому Порядку під терміном “передпенсійний вік” розуміється вік особи за два роки до дати, з якої особа буде мати право на пенсію на умовах, визначених статтею 26 Закону України “Про загальнообов'язкове державне пенсійне страхування”.
Інші терміни вживаються у значенні, наведеному у Законі України “Про загальнообов'язкове державне соціальне страхування на випадок безробіття” (далі - Закон), Законах України “Про зайнятість населення”, “Про збір та облік єдиного внеску на загальнообов'язкове державне соціальне страхування”, “Про основні засади молодіжної політики”, постанові Кабінету Міністрів України від 30 березня 2023 р. № 446 “Про затвердження Порядку реєстрації, перереєстрації зареєстрованих безробітних та ведення обліку осіб, які шукають роботу” (Офіційний вісник України, 2023 р., № 49, ст. 2718), інших нормативно-правових актах у сфері соціального страхування та зайнятості населення.
{Абзац другий пункту 2 із змінами, внесеними згідно з Постановою КМ № 1390 від 27.12.2023}
3. Допомога по безробіттю призначається центрами зайнятості з восьмого дня після реєстрації безробітного.
{Абзац перший пункту 3 із змінами, внесеними згідно з Постановою КМ № 40 від 07.01.2026}
Під час воєнного стану, у період проведення заходів, спрямованих на запобігання поширенню гострої респіраторної хвороби COVID-19, спричиненої коронавірусом SARS-CoV-2, допомога по безробіттю призначається з першого дня надання статусу безробітного.
Розмір допомоги по безробіттю визначається на підставі відомостей реєстру застрахованих осіб Державного реєстру загальнообов'язкового державного соціального страхування (далі - реєстр застрахованих осіб Державного реєстру) залежно від страхового стажу, заробітної плати (доходу), а в разі відсутності цих відомостей - довідок про заробітну плату (грошове забезпечення, винагороду за цивільно-правовим договором), виданих особі роботодавцем, центром комплектування та соціальної підтримки, де така особа перебувала на обліку, військовою частиною, органом, де особа проходила службу (далі - довідка про зарплату).
Під час воєнного стану призначення допомоги по безробіттю внутрішньо переміщеним особам або тим, хто перебуває на території територіальних громад, які розташовані в районі проведення воєнних (бойових) дій або які перебувають в тимчасовій окупації, оточенні (блокуванні), які не мають документів про періоди страхового стажу, трудової діяльності, заробітну плату (дохід, грошове забезпечення), здійснюється на підставі відомостей, наявних у:
Державному реєстрі фізичних осіб - платників податків;
Єдиному державному реєстрі юридичних осіб, фізичних осіб -підприємців та громадських формувань;
реєстрі страхувальників та реєстрі застрахованих осіб Державного реєстру загальнообов'язкового державного соціального страхування;
інформаційній системі ДМС та МВС;
єдиній інформаційній базі даних про внутрішньо переміщених осіб;
податковій звітності за останній звітний період чи за IV квартал 2021 р. або річній звітності за 2021 рік.
Порядок інформаційної взаємодії між МВС, Мінсоцполітики, ДМС, ДПС, Пенсійним фондом України та Державною службою зайнятості, структура та формат інформації, зазначеної в цьому пункті, визначаються в договорі інформаційної взаємодії між Державною службою зайнятості та такими органами.
Перелік територіальних громад, які розташовані в районі проведення воєнних (бойових) дій або які перебувають в тимчасовій окупації, оточенні (блокуванні), формується в електронній формі відповідно до Положення про інформаційну систему формування переліку територіальних громад, які розташовані в районі проведення воєнних (бойових) дій або які перебувають в тимчасовій окупації, оточенні (блокуванні), затвердженого постановою Кабінету Міністрів України від 7 травня 2022 р. № 562, а у разі відсутності технічної можливості формування такого переліку в електронній формі - затверджується Мінреінтеграції за погодженням з Міноборони на підставі пропозицій відповідних обласних, Київської міської військових адміністрацій.
4. Загальна тривалість виплати допомоги по безробіттю застрахованим особам не може перевищувати 360 календарних днів (особам передпенсійного віку - не більше 720 календарних днів) протягом двох років з дня її призначення.
Під час воєнного стану тривалість виплати допомоги по безробіттю не може перевищувати 90 календарних днів. Для осіб передпенсійного віку (за рік до досягнення відповідного віку та за наявності необхідного для призначення пенсії за віком страхового стажу, визначених частинами першою - четвертою статті 26 Закону України “Про загальнообов'язкове державне пенсійне страхування”) тривалість виплати допомоги по безробіттю не може перевищувати 360 календарних днів.
{Пункт 4 доповнено новим абзацом згідно з Постановою КМ № 40 від 07.01.2026}
Вік набуття права на пенсію визначається на дату звернення особи залежно від наявного страхового стажу, обчисленого на підставі відомостей реєстру застрахованих осіб Державного реєстру, а за період до запровадження реєстру - на підставі трудової книжки або інших документів, які підтверджують стаж.
Підтвердження наявного страхового стажу та віку виходу на пенсію для осіб передпенсійного віку здійснюється в порядку обміну інформацією між Державною службою зайнятості та Пенсійним фондом України.
Якщо страховий стаж протягом 12 місяців, що передують місяцю реєстрації особи як безробітної, становить шість або більше місяців, допомога по безробіттю визначається у відсотках до її середньої заробітної плати (доходу, грошового забезпечення), визначеної відповідно до Порядку обчислення середньої заробітної плати (доходу, грошового забезпечення) для розрахунку виплат за загальнообов'язковим державним соціальним страхуванням, затвердженого постановою Кабінету Міністрів України від 26 вересня 2001 р. № 1266 (Офіційний вісник України, 2001 р., № 40, ст. 1802; 2015 р., № 53, ст. 1716), залежно від страхового стажу:
до двох років - 50 відсотків;
від двох до шести років - 55 відсотків;
від шести до 10 років - 60 відсотків;
понад 10 років - 70 відсотків.
Залежно від тривалості безробіття допомога по безробіттю зменшується і виплачується у відсотках до визначеного розміру:
перші 90 календарних днів - 100 відсотків;
протягом наступних 90 календарних днів - 80 відсотків;
далі - 70 відсотків.
Період, що становить 12 місяців, які передують місяцю реєстрації особи як безробітної, що використовується для обчислення страхового стажу, продовжується на період дії повних місяців перерви страхового стажу з поважних причин, передбачених частиною першою статті 22 Закону, за умови, що особа не пізніше ніж протягом 30 календарних днів після закінчення цієї перерви зареєструвалася в установленому порядку в центрі зайнятості як безробітна. У такому разі розмір допомоги по безробіттю визначається застрахованим особам за місяці, що передують початку перерви страхового стажу.
Для осіб, зазначених у частині першій статті 30 Закону України “Про зайнятість населення”, виплата допомоги по безробіттю здійснюється протягом строку, визначеного для проходження підготовки, перепідготовки або підвищення кваліфікації, у розмірі призначеної допомоги по безробіттю у разі, коли:
{Пункт 4 доповнено абзацом згідно з Постановою КМ № 40 від 07.01.2026}
період проходження підготовки, перепідготовки або підвищення кваліфікації входить до визначеного строку призначеної допомоги по безробіттю, - виплата здійснюється в межах строку та розмірів її призначення;
{Пункт 4 доповнено абзацом згідно з Постановою КМ № 40 від 07.01.2026}
період проходження підготовки, перепідготовки або підвищення кваліфікації триває після закінчення строку призначеної допомоги по безробіттю, - виплата продовжується до закінчення підготовки, перепідготовки або підвищення кваліфікації в розмірі допомоги по безробіттю на день закінчення виплати;
{Пункт 4 доповнено абзацом згідно з Постановою КМ № 40 від 07.01.2026}
проходження підготовки, перепідготовки або підвищення кваліфікації розпочинається після закінчення строку призначеної допомоги по безробіттю, - виплата здійснюється протягом строку, визначеного для проходження підготовки, перепідготовки або підвищення кваліфікації у розмірі, встановленому на день її закінчення.
{Пункт 4 доповнено абзацом згідно з Постановою КМ № 40 від 07.01.2026}
Для осіб, зазначених у частині першій статті 30 Закону України “Про зайнятість населення”, виплата допомоги по безробіттю здійснюється в межах дворічного періоду, визначеного пунктами 12, 13 цього Порядку, включаючи період проходження підготовки, перепідготовки або підвищення кваліфікації. При цьому виплата допомоги по безробіттю здійснюється протягом строку, визначеного для проходження підготовки, перепідготовки або підвищення кваліфікації, але не більше одного разу протягом двох років. Право на виплату допомоги по безробіттю у період проходження підготовки, перепідготовки або підвищення кваліфікації на наступний дворічний період особа набуде за умови її повторної реєстрації як безробітної після працевлаштування та набуття страхового стажу.
{Пункт 4 доповнено абзацом згідно з Постановою КМ № 40 від 07.01.2026}
5. Якщо страховий стаж протягом 12 місяців, які передують місяцю реєстрації особи як безробітної, менше шести місяців або особа була звільнена з останнього місця роботи з підстав, передбачених пунктами 3, 4, 7 та 8 частини першої статті 40, статтями 41 (крім пункту 5 частини першої) та 45 Кодексу законів про працю України, а також з аналогічних підстав, визначених іншими законами України, наслідком яких є притягнення особи до дисциплінарної, адміністративної, кримінальної відповідальності, допомога по безробіттю призначається в мінімальному розмірі, що встановлюється правлінням Фонду загальнообов'язкового державного соціального страхування на випадок безробіття (далі - Фонд).
{Абзац перший пункту 5 із змінами, внесеними згідно з Постановою КМ № 1390 від 27.12.2023}
Молоді, яка закінчила або припинила навчання в закладі загальної середньої, професійної (професійно-технічної), фахової передвищої та вищої освіти, звільнилася із строкової військової або альтернативної (невійськової) служби та потребує сприяння працевлаштуванню на перше робоче місце, у разі їх реєстрації в установленому порядку як безробітних, надається допомога по безробіттю тривалістю 180 календарних днів протягом двох років з дня її призначення в мінімальному розмірі, що встановлюється правлінням Фонду.
{Абзац другий пункту 5 із змінами, внесеними згідно з Постановою КМ № 1390 від 27.12.2023}
У разі наступної реєстрації безробітних із числа молоді, що належала до зазначеної категорії, після працевлаштування та набуття ними страхового стажу, допомога по безробіттю призначається тривалістю 360 календарних днів і відлік дворічного періоду розпочинається з дати призначення.
6. Допомога по безробіттю особам з інвалідністю призначається на загальних підставах відповідно до Закону. У разі коли особою з інвалідністю використано право на матеріальне забезпечення на випадок безробіття в межах дворічного періоду, допомога по безробіттю такій особі призначається на наступний дворічний період за умови її наступної реєстрації як безробітної після працевлаштування та набуття страхового стажу.
7. Під час воєнного стану внутрішньо переміщеним особам або особам, які перебувають на територіях, на яких ведуться (велися) бойові дії або тимчасово окупованих Російською Федерацією, включених до переліку територій, на яких ведуться (велися) бойові дії або тимчасово окупованих Російською Федерацією, затвердженого Мінреінтеграції, і які не мають документів та відомостей про періоди страхового стажу, трудової діяльності, заробітну плату (дохід, грошове забезпечення), допомога по безробіттю призначається в мінімальному розмірі, що встановлюється правлінням Фонду, а загальна тривалість виплати такої допомоги не може перевищувати 90 календарних днів.
Після надходження документів та відомостей про страховий стаж, заробітну плату (дохід, грошове забезпечення) тривалість виплати та розмір допомоги по безробіттю для зазначених категорій осіб переглядаються відповідно до законодавства.
Для зазначених категорій осіб мінімальний розмір допомоги по безробіттю не переглядається у бік зменшення.
Під час воєнного стану тривалість та розмір допомоги по безробіттю для осіб, визначених в абзаці другому частини третьої статті 22 Закону, встановлюються на загальних підставах відповідно до Закону.
{Пункт 7 в редакції Постанови КМ № 1390 від 27.12.2023}
8. Страховий стаж, набутий безробітним у період реєстрації (участь в громадських роботах, суспільно корисних роботах під час воєнного стану, а також інших роботах тимчасового характеру, організації та проведенні виборчого процесу, виконанні програм підготовки у військовому резерві та інших випадках, не заборонених законодавством), включається до страхового стажу для наступних страхових випадків.
9. Допомога по безробіттю не надається особам, які не мають страхового стажу, крім осіб, зазначених у частині другій статті 6 Закону та в абзаці восьмому частини четвертої статті 7 Закону України “Про забезпечення прав і свобод внутрішньо переміщених осіб”.
10. Особам, які були працевлаштовані на Чорнобильській АЕС до 15 грудня 2000 р., вивільнені з роботи на Чорнобильській АЕС у зв'язку з достроковим зняттям Чорнобильської АЕС з експлуатації, у разі їх реєстрації в центрі зайнятості протягом 14 календарних днів після вивільнення та за умови, що робота на Чорнобильській АЕС була останнім видом зайнятості до їх реєстрації в центрі зайнятості, умови, розмір та тривалість виплати допомоги по безробіттю визначаються відповідно до статті 12 Закону України “Про загальні засади подальшої експлуатації і зняття з експлуатації Чорнобильської АЕС та перетворення зруйнованого четвертого енергоблока цієї АЕС на екологічно безпечну систему”.
11. Якщо на восьмий день з дати реєстрації безробітного, що є застрахованою особою, відсутні дані в повному обсязі для обчислення страхового стажу та середньої заробітної плати (доходу, грошового забезпечення), допомога по безробіттю призначається в мінімальному розмірі для застрахованих осіб.
Після надходження необхідних даних про застраховану особу з реєстру застрахованих осіб Державного реєстру, а в разі відсутності даних для військовослужбовців, добровольців територіальної оборони, членів добровольчих формувань територіальних громад - після подання особою документів з територіальних центрів комплектування та соціальної підтримки, де така особа перебувала на обліку, військової частини або органів, де проходила службу, брала участь у заходах підготовки та виконанні завдань територіальної оборони, здійснюється перерахунок виплати допомоги по безробіттю з дня її призначення. У разі припинення реєстрації безробітного перерахунок може здійснюватися за заявою особи.
12. Допомога по безробіттю призначається в межах дворічного періоду, який починається з восьмого календарного дня після реєстрації безробітного (або з першого календарного дня у період проведення заходів, спрямованих на запобігання поширенню гострої респіраторної хвороби COVID-19, спричиненої коронавірусом SARS-CoV-2, а також під час воєнного стану) та закінчується відповідного місяця та числа другого року. Після закінчення зазначеного дворічного періоду наступний дворічний період починається з дня призначення допомоги по безробіттю за умови наступної реєстрації особи як безробітної після працевлаштування та набуття страхового стажу.
Дворічний період продовжується на строк дії поважних причин, зазначених у частині першій статті 22 Закону, за умови реєстрації (перереєстрації) безробітного не пізніше ніж протягом 30 календарних днів після закінчення дії зазначених причин.
13. Виплата допомоги по безробіттю призначається в межах дворічного періоду з урахуванням продовженого періоду на строк дії поважної причини, визначеної частиною першою статті 22 Закону.
У межах дворічного періоду кількість днів виплаченої допомоги по безробіттю враховується сумарно за всіма випадками реєстрації (перереєстрації) безробітного. Крім цього, враховується скорочення тривалості виплати допомоги по безробіттю, передбаченої пунктами 18 і 19 цього Порядку.
У разі повторної реєстрації безробітного в межах дворічного періоду йому виплачується допомога по безробіттю, що дорівнює залишку днів від загальної тривалості допомоги по безробіттю.
У разі коли особою використано право на допомогу по безробіттю в межах дворічного періоду, на наступний дворічний період особа набуде право на допомогу по безробіттю за умови її повторної реєстрації як безробітної після працевлаштування та набуття страхового стажу.
14. Страховий стаж обчислюється центрами зайнятості за даними, що містяться в реєстрі застрахованих осіб Державного реєстру, а за періоди до його запровадження - у порядку та на умовах, передбачених законодавством, що діяло до 1 січня 2011 р., з урахуванням:
1) за період з 1 січня 2011 р. - страхового стажу, обчисленого центрами зайнятості за даними реєстру застрахованих осіб Державного реєстру.
Страховий стаж у календарному місяці зараховується як повний місяць страхового стажу, якщо за даними реєстру застрахованих осіб Державного реєстру сума сплачених за відповідний місяць страхових внесків не менша, ніж мінімальний страховий внесок, незалежно від фактично відпрацьованих днів.
Якщо сума сплачених за відповідний місяць страхових внесків є меншою, ніж мінімальний страховий внесок, - цей період зараховується до страхового стажу на умовах, визначених частиною третьою статті 21 Закону;
2) проходження служби військовослужбовцями (крім військовослужбовців строкової військової служби), особами рядового і начальницького складу, які проходили військову службу у військових частинах та органах, які виплачують грошове забезпечення, що зараховується на підставі довідки (довідок) з центру комплектування та соціальної підтримки, військової частини або іншого формування, утвореного відповідно до законів, про строки проходження служби, які включаються до страхового стажу, у періодах після запровадження страхування на випадок безробіття, а саме починаючи з 13 січня 2009 р.;
3) періоду роботи громадян України в інших державах, що зараховується до страхового стажу відповідно до міжнародних договорів України, які передбачають взаємне визнання страхового стажу, згода на обов'язковість яких надана Верховною Радою України;
4) трудового стажу, що обчислюється в порядку та на умовах, передбачених законодавством, що діяло раніше, і за який до 1 січня 2011 р. нараховано та/або сплачено страхові внески до Фонду:
періоди трудових відносин, у тому числі проходження альтернативної (невійськової) служби, що підтверджуються трудовою книжкою;
періоди виконання робіт (надання послуг) за цивільно-правовими договорами, що підтверджуються копіями договору та актів виконаних робіт (наданих послуг) за умови сплати страхових внесків;
періоди провадження підприємницької діяльності та/або забезпечення себе роботою самостійно;
5) періодів, що прирівнюються до страхового стажу:
трудовий стаж, набутий працівником за час роботи на умовах трудового договору (контракту) до набрання чинності Законом, у тому числі трудовий стаж до 1 січня 2001 р., набутий у державах, з якими укладено міжнародні договори України, що передбачають взаємне визнання трудового стажу, згода на обов'язковість яких надана Верховною Радою України;
періоди, починаючи з 1 січня 2016 р., протягом яких особа не підлягала страхуванню згідно із Законом, але нею або роботодавцем за неї сплачено єдиний внесок на загальнообов'язкове державне соціальне страхування (далі - єдиний внесок), а саме:
період догляду за дитиною до досягнення нею трирічного віку;
періоди здійснення обов'язків патронатними вихователями, батьками - вихователями дитячих будинків сімейного типу, прийомними батьками;
періоди здійснення фактичного догляду одним з непрацюючих працездатних батьків, усиновлювачів, опікунів, піклувальників, прийомних батьків, батьків-вихователів за дитиною з інвалідністю, дитиною, хворою на тяжке перинатальне ураження нервової системи, тяжку вроджену ваду розвитку, рідкісне (орфанне) захворювання, онкологічне, онкогематологічне захворювання, дитячий церебральний параліч, тяжкий психічний розлад, цукровий діабет I типу (інсулінозалежний), гостре або хронічне захворювання нирок IV ступеня, за дитиною, яка отримала тяжку травму, потребує трансплантації органа, потребує паліативної допомоги, якій не встановлено інвалідність, а також непрацюючими працездатними особами, які здійснюють догляд за особою з інвалідністю I групи або за особою похилого віку, яка за висновком закладу охорони здоров'я потребує постійного стороннього догляду або досягла 80-річного віку, якщо такі непрацюючі працездатні особи отримують допомогу, надбавку або компенсацію відповідно до законодавства;
періоди добровільної участі у системі загальнообов'язкового державного соціального страхування;
період строкової військової служби у Збройних Силах, інших утворених відповідно до закону військових формуваннях, СБУ та в органах і підрозділах цивільного захисту;
період участі у заходах підготовки та виконанні завдань територіальної оборони у період воєнного стану як добровольці територіальної оборони, члени добровольчих формувань територіальних громад;
строк проходження військової служби військовослужбовцями, зазначеними у підпункті 2 цього пункту, до запровадження страхування на випадок безробіття в разі звільнення із служби за станом здоров'я, у зв'язку із скороченням штатів або проведенням організаційних заходів без права на пенсію за умови реєстрації в установленому порядку в центрах зайнятості протягом місяця з дня взяття на облік у центрах комплектування та соціальної підтримки, для інших осіб - з дня звільнення. Якщо протягом зазначеного періоду військовослужбовці не зареєструвалися в центрі зайнятості з поважних причин (хвороба громадянина, смерть близьких родичів (чоловіка, дружини, батьків, дітей, братів, сестер, онуків, діда, баби), догляд за хворою дитиною віком до 14 років), що підтверджено відповідними документами, особа має право зареєструватися в установленому порядку в центрі зайнятості в наступний робочий день після закінчення строку дії поважної причини;
6) періодів, що включаються до страхового стажу як періоди, за які сплачено страхові внески, виходячи з розміру мінімального страхового внеску, що підтверджуються даними реєстру застрахованих осіб Державного реєстру:
період відпустки по догляду за дитиною до досягнення нею трирічного віку;
період, коли застрахована особа отримувала виплати за окремими видами загальнообов'язкового державного соціального страхування:
відповідно до Закону України “Про загальнообов'язкове державне соціальне страхування” - отримання страхових виплат втраченого заробітку у зв'язку з втратою працездатності, пенсії по інвалідності, отримання допомоги по тимчасовій непрацездатності (включаючи догляд за хворою дитиною) та по вагітності і пологах;
відповідно до Закону України “Про загальнообов'язкове державне пенсійне страхування” - отримання пенсії по інвалідності.
15. До страхового стажу не включаються періоди отримання допомоги по безробіттю відповідно до Закону України “Про зайнятість населення” та Закону.
16. Виплата допомоги по безробіттю відкладається на строк, що дорівнює періоду, протягом якого застрахованій особі відповідно до законів надаються вихідна допомога або інші виплати у разі звільнення з підприємств, установ та організацій або закінчення строку повноважень за виборною посадою, що забезпечують часткову або тимчасову компенсацію втраченого заробітку.
Особам, які звільнені з підстав, зазначених у пункті 6 частини першої статті 36, пунктах 1, 2 та 6 частини першої статті 40 та пункті 5 частини першої статті 41 Кодексу законів про працю України, внаслідок порушення власником або уповноваженим ним органом законодавства про працю, умов колективного чи трудового договору (частина третя статті 38 і стаття 39 Кодексу законів про працю України), виплата допомоги по безробіттю відкладається не більш як на один місяць. Відкладення виплати допомоги по безробіттю починається з наступного дня після дня звільнення особи.
17. Виплата допомоги по безробіттю відкладається на строк до шести місяців, протягом яких безробітному відповідно до частини другої статті 33 Закону України “Про статус депутатів місцевих рад” виплачується з відповідного місцевого бюджету середня заробітна плата, яку він одержував на виборній посаді.
18. Тривалість виплати допомоги по безробіттю скорочується на строк 90 календарних днів у разі звільнення з останнього місця роботи чи служби:
1) за власним бажанням без поважних причин (з дня призначення допомоги по безробіттю);
2) за угодою сторін або з підстав, передбачених пунктом 7 частини першої статті 36, пунктами 3, 4, 7 та 8 частини першої статті 40, статтями 41 (крім пункту 5 частини першої) та статтею 45 Кодексу законів про працю України, а також з аналогічних підстав, визначених іншими законами України, наслідком яких є притягнення особи до дисциплінарної, адміністративної, кримінальної відповідальності (з 271-го календарного дня, особам передпенсійного віку - з 631 календарного дня після призначення допомоги по безробіттю).
19. Тривалість виплати допомоги по безробіттю скорочується на строк до 90 календарних днів у разі недотримання рекомендацій щодо сприяння працевлаштуванню, а саме:
1) невідвідування безробітним без поважних причин центру зайнятості, в якому він зареєстрований, у визначений і погоджений з ним день та час (з дня невідвідування);
2) непідтвердження без поважних причин будь-якими засобами комунікації, у тому числі електронними, наміру перебування у статусі зареєстрованого безробітного під час надзвичайного або воєнного стану, карантину, у разі виникнення надзвичайної ситуації (з дня непідтвердження);
3) невідвідування без поважних причин роботодавця протягом семи календарних днів відповідно до виданого направлення на працевлаштування на підходящу роботу (з восьмого дня невідвідування роботодавця);
4) відмови від проходження професійного навчання у випадках, передбачених частиною другою статті 46 Закону України “Про зайнятість населення”;
5) припинення без поважних причин професійної підготовки, перепідготовки або підвищення кваліфікації за направленням центру зайнятості;
6) порушення без поважних причин строку відвідування центру зайнятості після закінчення професійного навчання за направленням центру зайнятості (з дня призначеного відвідування з урахуванням часу на проїзд, що підтверджується документально);
7) невиконання заходів, визначених індивідуальним планом працевлаштування.
У разі недотримання рекомендацій щодо сприяння працевлаштуванню, визначених індивідуальним планом працевлаштування протягом семи днів з дня реєстрації безробітного або в період скорочення (відкладення) допомоги по безробіттю, тривалість виплати допомоги по безробіттю скорочується з дня її призначення або з наступного після закінчення строку діючого скорочення (відкладення).
У разі підтвердження в установленому порядку поважних причин невиконання заходів, визначених індивідуальним планом працевлаштування, порушення строку відвідування роботодавця, центру зайнятості, порушення строку підтвердження наміру перебування у статусі зареєстрованого безробітного або припинення професійного навчання за направленням центру зайнятості та відвідування центру зайнятості на наступний день після закінчення таких причин рішення про скорочення допомоги по безробіттю скасовується.
Поважними причинами є хвороба безробітного, смерть членів його сім'ї та родичів, догляд за хворою дитиною віком до 14 років, відвідування закладів охорони здоров'я, судових та правоохоронних органів, центрів комплектування та соціальної підтримки, інших державних установ та інші обставини, які об'єктивно унеможливлюють відвідування центру зайнятості, що підтверджується відповідними документами.
Якщо з причин, зазначених у підпунктах 1-7 цього пункту, виплата допомоги по безробіттю скорочується вперше, строк скорочення становить 15 календарних днів. У кожному наступному разі строк скорочення збільшується на 15 календарних днів та не може становити більш як 90 календарних днів. У разі наступної реєстрації після працевлаштування та набуття страхового стажу строк скорочення починається з 15 календарних днів.
20. Загальний строк скорочення виплати допомоги по безробіттю в межах дворічного періоду визначається сумарно та зараховується до загальної тривалості виплати допомоги по безробіттю.
У разі повторної реєстрації безробітного кількість днів допомоги по безробіттю, що залишилася йому для виплати, скорочується на залишок днів, що визначені для скорочення під час попередньої реєстрації, але не зараховані до загальної тривалості виплати допомоги у зв'язку з припиненням реєстрації безробітного.
У разі наступної реєстрації безробітного після працевлаштування та набуття страхового стажу прийняті раніше рішення про скорочення виплат не застосовуються до залишку допомоги по безробіттю.
21. Виплата допомоги по безробіттю припиняється в разі:
1) закінчення строку її виплати (з наступного дня після закінчення строку виплати);
2) припинення реєстрації безробітного з підстав, передбачених Порядком реєстрації, перереєстрації зареєстрованих безробітних та ведення обліку осіб, які шукають роботу, затвердженим постановою Кабінету Міністрів України від 30 березня 2023 р. № 446;
{Підпункт 2 пункту 21 із змінами, внесеними згідно з Постановою КМ № 1390 від 27.12.2023}
3) призначення допомоги по вагітності та пологах (з дня набуття права на допомогу у зв'язку з вагітністю та пологами відповідно до медичної довідки).
У разі підтвердження порушення строку відвідування безробітним центру зайнятості з поважних причин, зазначених в абзаці четвертому підпункту 7 пункту 19 цього Порядку, та відвідування центру зайнятості на наступний день після закінчення таких причин рішення про припинення виплати допомоги по безробіттю скасовується.
22. Поновлення виплати та розрахунок залишку від загальної тривалості виплати допомоги по безробіттю здійснюються в межах дворічного періоду з дня:
1) перереєстрації безробітного;
2) наступного після закінчення періоду отримання допомоги по вагітності та пологах.
23. Рішення про призначення допомоги по безробіттю, розмір і строки виплати, відкладення, скорочення та припинення виплати оформляється наказом керівника центру зайнятості, в якому безробітний зареєстрований та отримує соціальні послуги. Інформація про прийняті рішення вноситься до персональної картки особи.
Нарахування виплати допомоги по безробіттю безробітним особам, які зареєстровані в центрах зайнятості в регіонах, де відбулася надзвичайна ситуація, в районах здійснення заходів із забезпечення національної безпеки і оборони, відсічі і стримування збройної агресії Російської Федерації або на території територіальних громад, які розташовані в районі проведення воєнних (бойових) дій або які перебувають в тимчасовій окупації, оточенні (блокуванні), під час воєнного стану здійснюється (продовжується) центром зайнятості, до якого вони звертаються, або центром зайнятості, на який тимчасово покладено функції з обслуговування безробітних, зареєстрованих у центрах зайнятості, які не можуть працювати в штатному режимі, з урахуванням даних реєстру застрахованих осіб Державного реєстру та Єдиної інформаційно-аналітичної системи державної служби зайнятості.
Зазначеним безробітним, яким нарахована, але не виплачена допомога по безробіттю, у разі звернення до центрів зайнятості інших районів виплата здійснюється за їх заявами регіональними, міськими, районними, міськрайонними центрами зайнятості за місцем звернення осіб або центром зайнятості, на який тимчасово покладено функції з обслуговування безробітних, зареєстрованих у центрах зайнятості, які не можуть працювати в штатному режимі.
24. Допомога по безробіттю нараховується центрами зайнятості та виплачується через банківські установи в установленому порядку.
25. Допомога по безробіттю виплачується не рідше ніж два рази на місяць, а за згодою безробітного - один раз на місяць. Період, за який здійснюється поточне нарахування допомоги по безробіттю, обмежується датою, що передує дню останнього відвідування (підтвердження наміру перебування у статусі зареєстрованого безробітного - під час надзвичайного або воєнного стану, карантину, у разі виникнення надзвичайної ситуації) безробітним центру зайнятості, де він зареєстрований. Остаточний розрахунок виплат допомоги по безробіттю здійснюється на підставі рішення про припинення виплат і включає нарахування за останній день перебування особи у статусі зареєстрованого безробітного, що входить до визначеного періоду виплати.
26. Виплата допомоги по безробіттю в межах її загальної тривалості здійснюється:
1) без урахування дати відвідування безробітним центру зайнятості:
у період проходження особою навчання за направленням центру зайнятості (після закінчення кожного календарного місяця, у якому особа навчалася);
за період тимчасової непрацездатності безробітного (на підставі відомостей з реєстру застрахованих осіб Державного реєстру загальнообов'язкового державного соціального страхування);
у період проведення заходів, спрямованих на запобігання поширенню гострої респіраторної хвороби COVID-19, спричиненої коронавірусом SARS-CoV-2, за умови підтвердження безробітним наміру перебування у статусі безробітного будь-якими засобами комунікації, у тому числі електронними, не рідше ніж один раз на 30 календарних днів без особистого відвідування безробітним центру зайнятості;
у період воєнного стану без особистого відвідування безробітним, який перебуває на території територіальних громад, які розташовані в районі проведення воєнних (бойових) дій або які перебувають в тимчасовій окупації, оточенні (блокуванні), центру зайнятості, за умови підтвердження ним наміру перебування у статусі безробітного не рідше ніж один раз на 30 календарних днів будь-якими засобами комунікації, в тому числі електронними;
2) після надання документів, що підтверджують період:
участі в сесії чи захисті дипломної роботи в разі навчання безробітного за заочною чи вечірньою формою здобуття освіти в закладах освіти не за направленням центру зайнятості - довідка-виклик про участь у сесії/підтвердження про складання державних іспитів (атестації)/захист дипломного проекту (роботи);
проходження навчальних (або перевірочних) та спеціальних зборів у Збройних Силах згідно із Законом України “Про військовий обов'язок і військову службу” - повістка або інший документ;
проходження санаторно-курортного лікування/реабілітації та професійної адаптації (для осіб, звільнених з військової служби після участі у проведенні антитерористичної операції, у здійсненні заходів із забезпечення національної безпеки і оборони, відсічі і стримування збройної агресії російської Федерації в Донецькій та Луганській областях, забезпеченні їх здійснення) - документ, що підтверджує проходження лікування/реабілітацію та професійну адаптацію.
Виплата допомоги по безробіттю особам, зазначеним у підпункті 2 цього пункту, здійснюється у разі відвідування ними центру зайнятості, в якому вони зареєстровані, на наступний день після закінчення згаданих періодів з урахуванням часу, необхідного для проїзду, що підтверджується проїзними документами. У разі коли такий день припадає на вихідний, святковий або інший неробочий день, особа повинна звернутися до центру зайнятості, в якому зареєстрована, у перший робочий день, що настає за ним.
27. На вимогу безробітного у його трудовій книжці (за наявності) посадова особа центру зайнятості робить запис про початок, поновлення, скорочення та припинення виплати допомоги по безробіттю в порядку, передбаченому підпунктом “е” пункту 2.19 Інструкції про порядок ведення трудових книжок працівників, затвердженої наказом Мінпраці, Мін'юсту, Мінсоцзахисту від 29 липня 1993 р. № 58.
{Абзац перший пункту 27 із змінами, внесеними згідно з Постановою КМ № 1403 від 29.10.2025}
У разі припинення виплати допомоги по безробіттю усі записи, внесені до трудової книжки на вимогу безробітного, засвідчуються особистим підписом посадової особи та печаткою центру зайнятості.
{Абзац другий пункту 27 із змінами, внесеними згідно з Постановою КМ № 1403 від 29.10.2025}
Відомості щодо зареєстрованого безробітного про періоди виплати допомоги по безробіттю надаються в установленому порядку до реєстру застрахованих осіб Державного реєстру.
Зміни до електронної трудової книжки здійснюються в електронній формі в реєстрі застрахованих осіб Державного реєстру у порядку, визначеному Законом України “Про збір та облік єдиного внеску на загальнообов'язкове державне соціальне страхування”.
28. Центрами зайнятості на вимогу особи видається довідка про нарахування допомоги по безробіттю за формою згідно з додатком 2.
Довідка про нарахування допомоги по безробіттю автоматично формується засобами Порталу Дія (за наявності технічної можливості) у формі, придатній для сприйняття її змісту, та у форматі, придатному для її завантаження та друку. Така довідка містить інформацію, визначену Державним центром зайнятості, та може бути отримана особою шляхом звернення до центру зайнятості або центру надання адміністративних послуг.
{Пункт 28 в редакції Постанови КМ № 40 від 07.01.2026}
29. Центри зайнятості відповідно до Порядку подання Фондом загальнообов'язкового державного соціального страхування України на випадок безробіття відомостей про осіб, які підлягали загальнообов'язковому державному соціальному страхуванню на випадок безробіття, отримували допомогу по безробіттю (крім одноразової її виплати для організації безробітним підприємницької діяльності) та матеріальну допомогу у період професійної підготовки, перепідготовки або підвищення кваліфікації, до органів Пенсійного фонду України, затвердженого постановою правління Пенсійного фонду України від 10 грудня 2010 р. № 28-1, подають передбачені зазначеним Порядком відомості до територіальних органів Пенсійного фонду України.
30. Виплата допомоги по безробіттю здійснюється за рахунок коштів Фонду, а також за рахунок інших джерел, не заборонених законодавством. Видатки бюджету Фонду щодо забезпечення виплати допомоги по безробіттю є захищеними. Фінансування таких видатків проводиться в першочерговому порядку.
31. Якщо законодавством передбачено підвищені розміри допомоги по безробіттю порівняно із визначеними Законом, то відшкодування витрат Фонду на такі підвищення здійснюється за рахунок передбачених на зазначені цілі джерел фінансування.
{Додаток 1 виключено на підставі Постанови КМ № 40 від 07.01.2026}
Додаток 2
до Порядку
ДОВІДКА
ЗАТВЕРДЖЕНО
постановою Кабінету Міністрів України
від 21 червня 2022 р. № 735
ЗМІНИ,
що вносяться до порядків, затверджених постановами Кабінету Міністрів України від 19 вересня 2018 р. № 792 і від 20 березня 2022 р. № 331
{Пункт 1 втратив чинність на підставі Постанови КМ № 446 від 30.03.2023}
2. У Порядку надання роботодавцю компенсації витрат на оплату праці за працевлаштування внутрішньо переміщених осіб внаслідок проведення бойових дій під час воєнного стану в Україні, затвердженому постановою Кабінету Міністрів України від 20 березня 2022 р. № 331:
1) абзаци другий і третій пункту 5 замінити абзацом такого змісту:
“копія наказу про працевлаштування особи або документ, що підтверджує працевлаштування на умовах, передбачених пунктом 2 цього Порядку;”.
У зв'язку з цим абзаци четвертий і п'ятий вважати відповідно абзацами третім і четвертим;
2) пункт 8 викласти в такій редакції:
“8. Формування та подання заяви припиняється засобами Порталу Дія, якщо роботодавцем зазначені у ній відомості:
надані не в повному обсязі;
не відповідають відомостям, отриманим засобами Порталу Дія з інформаційно-комунікаційних систем, зазначених у пунктах 6 і 7 цього Порядку.
Після підтвердження відомостей, зазначених роботодавцем у заяві, та накладення роботодавцем електронного підпису, що базується на кваліфікованому сертифікаті електронного підпису, заява блокується для редагування роботодавцем. Така заява передається на розгляд та прийняття рішення до регіонального центру зайнятості. Порядок надання/блокування доступу (підключення робочих місць) співробітників центру зайнятості до Порталу Дія здійснюється відповідно до вимог законодавства.
Роботодавцю автоматично програмними засобами Порталу Дія надсилається інформаційне повідомлення про подання заяви.”;
3) у пункті 9:
доповнити пункт після абзацу четвертого новим абзацом такого змісту:
“підтвердження регіональним центром зайнятості за результатами додаткової перевірки факту невідповідності роботодавця або працівника вимогам цього Порядку, встановленого за результатами верифікації, здійсненої Мінфіном.”.
У зв'язку з цим абзац п'ятий вважати абзацом шостим;
доповнити пункт абзацами такого змісту:
“У разі підтвердження за результатами додаткової перевірки факту невідповідності роботодавця або працівника вимогам цього Порядку, що були отримані за результатами верифікації, здійсненої Мінфіном, після прийняття регіональним центром зайнятості рішення щодо надання компенсації витрат таке рішення скасовується, а кошти, виплачені роботодавцю, підлягають поверненню.
У разі коли на дату прийняття рішення регіональним центром зайнятості трудові відносини з працівником припинено, сума компенсації, що підлягає відшкодуванню, розраховується і виплачується пропорційно відпрацьованому працівником часу на місяць.”;
4) пункти 10 та 12 викласти в такій редакції:
“10. Регіональний центр зайнятості здійснює перерахування коштів роботодавцю за перший місяць роботи працівника протягом п'яти робочих днів після зарахування коштів на рахунок регіонального центру зайнятості.”;
“12. Для отримання компенсації витрат за другий місяць роботодавець підтверджує продовження зайнятості осіб, стосовно яких прийнято рішення щодо надання компенсації витрат, засобами Порталу Дія або шляхом подання відомості про працівників до центру зайнятості (безпосередньо або на адресу електронної пошти).
Регіональний центр зайнятості здійснює перерахування коштів роботодавцю за другий місяць роботи працівника протягом п'яти робочих днів після зарахування коштів на рахунок регіонального центру зайнятості.
У разі подання роботодавцем відомостей про працевлаштування особи після закінчення двох місяців працевлаштування регіональний центр зайнятості здійснює перерахування коштів роботодавцю за два місяці роботи працівника.”.
