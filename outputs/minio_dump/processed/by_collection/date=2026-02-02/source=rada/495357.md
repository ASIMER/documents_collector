---
source: "rada"
dokid: 495357
nreg: "429-2020-п"
title: "Про затвердження Порядку установлення диференційованої плати за надання соціальних послуг"
doc_date: 2020-06-01
revision_date: 2026-01-26
status: 5
types: [2, 25]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 1 червня 2020 р. № 429
Київ
Про затвердження Порядку установлення диференційованої плати за надання соціальних послуг
{Із змінами, внесеними згідно з Постановами КМ
№ 1124 від 27.10.2023
№ 64 від 14.01.2026}
Відповідно до частини третьої статті 28 Закону України “Про соціальні послуги” Кабінет Міністрів України постановляє:
1. Затвердити Порядок установлення диференційованої плати за надання соціальних послуг, що додається.
2. Визнати такими, що втратили чинність:
постанову Кабінету Міністрів України від 19 грудня 2012 р. № 1184 “Про затвердження Порядку надання соціальних послуг із встановленням диференційованої плати та внесення змін до переліку соціальних послуг, умов та порядку їх надання структурними підрозділами територіального центру соціального обслуговування (надання соціальних послуг)” (Офіційний вісник України, 2012 р., № 99, ст. 4002);
постанову Кабінету Міністрів України від 22 серпня 2018 р. № 629 “Про внесення змін до Порядку надання соціальних послуг із встановленням диференційованої плати” (Офіційний вісник України, 2018 р., № 68, ст. 2293).
Прем'єр-міністр України
Д.ШМИГАЛЬ
Інд. 73
ЗАТВЕРДЖЕНО
постановою Кабінету Міністрів України
від 1 червня 2020 р. № 429
ПОРЯДОК
установлення диференційованої плати за надання соціальних послуг
1. Цим Порядком визначено механізм установлення диференційованої плати за надання соціальних послуг.
2. У цьому Порядку терміни вживаються у такому значенні:
диференційована плата за надання соціальних послуг - частина вартості соціальних послуг, що сплачується надавачу соціальних послуг отримувачем таких послуг;
гранична величина - різниця між середньомісячним сукупним доходом отримувача соціальних послуг, що визначається відповідно до пункту 6 цього Порядку, та двома розмірами прожиткового мінімуму для відповідної категорії осіб.
Інші терміни у цьому Порядку вживаються у значенні, наведеному в Законах України “Про соціальні послуги”, “Про соціальну роботу з сім'ями, дітьми та молоддю”, “Про співробітництво територіальних громад”, “Про загальнообов'язкове державне пенсійне страхування”, “Про державну соціальну допомогу особам з інвалідністю з дитинства та дітям з інвалідністю”, “Про пенсійне забезпечення осіб, звільнених з військової служби, та деяких інших осіб”, “Про державну соціальну допомогу особам, які не мають права на пенсію, та особам з інвалідністю”, “Про публічні закупівлі” та інших нормативно-правових актах з питань соціального захисту, соціальних послуг, соціальної роботи.
3. Диференційована плата за надання соціальних послуг в обсязі, визначеному державними стандартами соціальних послуг, установлюється органом, який приймає рішення про надання чи відмову у наданні соціальних послуг, або надавачем соціальних послуг, за винятком фізичних осіб, які надають соціальні послуги з догляду без провадження підприємницької діяльності, під час розгляду заяви про надання соціальних послуг (далі - заява) та документів, поданих відповідно до Порядку організації надання соціальних послуг, ведення випадку та визначення чисельності соціальних менеджерів, відповідальних за забезпечення та ведення випадку, затвердженого постановою Кабінету Міністрів України від 14 січня 2026 р. № 64 “Деякі питання організації надання соціальних послуг”.
{Абзац перший пункту 3 в редакції Постанов КМ № 1124 від 27.10.2023, № 64 від 14.01.2026}
Соціальні послуги з установленням диференційованої плати за надання соціальних послуг понад обсяг, визначений державними стандартами соціальних послуг, надаються за повну плату.
У разі зміни обставин, що можуть вплинути на визначену граничну величину, отримувач соціальних послуг подає органу, який приймає рішення про надання соціальних послуг, заяву і декларацію про доходи та майновий стан особи, яка потребує надання соціальних послуг, за формою, затвердженою Мінсоцполітики.
{Пункт 3 доповнено абзацом згідно з Постановою КМ № 1124 від 27.10.2023}
Гранична величина для встановлення диференційованої плати за надання соціальних послуг стаціонарного догляду та паліативного догляду, що надаються стаціонарно у приміщенні надавача соціальних послуг, не переглядається у разі зміни складу сім'ї отримувача соціальних послуг (крім зміни у зв'язку із смертю членів сім'ї отримувача соціальних послуг).
{Пункт 3 доповнено абзацом згідно з Постановою КМ № 1124 від 27.10.2023}
4. Диференційована плата за надання соціальних послуг установлюється отримувачам соціальних послуг, середньомісячний сукупний дохід яких перевищує два прожиткових мінімуми, але не перевищує чотирьох прожиткових мінімумів для відповідної категорії осіб.
5. Диференційована плата за надання соціальних послуг не встановлюється за надання соціальних послуг:
з інформування, консультування, надання притулку, представництва інтересів, перекладу жестовою мовою, а також соціальних послуг, що надаються екстрено (кризово);
особам, які постраждали від торгівлі людьми і отримують соціальну допомогу відповідно до законодавства у сфері протидії торгівлі людьми, особам, які постраждали від домашнього насильства або насильства за ознакою статі, дітям з інвалідністю, особам з інвалідністю I групи, дітям-сиротам, дітям, позбавленим батьківського піклування, особам з їх числа віком до 23 років, сім'ям опікунів, піклувальників, прийомним сім'ям, дитячим будинкам сімейного типу, сім'ям патронатних вихователів, дітям, визначеним пунктом 5 частини шостої статті 13 Закону України “Про соціальні послуги”, особам, яким завдано шкоду пожежею, стихійним лихом, катастрофою, бойовими діями, терористичним актом, збройним конфліктом, тимчасовою окупацією. У цьому Порядку термін “шкода, завдана збройним конфліктом” означає, зокрема, матеріальну, фізичну, психологічну шкоду, яка була завдана особі/сім'ї та спричинила потрапляння такої особи/сім'ї у складні життєві обставини;
{Абзац третій пункту 5 в редакції Постанови КМ № 1124 від 27.10.2023}
щодо яких місцевими держадміністраціями або органами місцевого самоврядування прийнято рішення про їх надання за рахунок бюджетних коштів.
6. Середньомісячний сукупний дохід отримувача соціальних послуг для установлення диференційованої плати за надання соціальних послуг враховується за один квартал, що передує місяцю, що є попереднім до місяця звернення, шляхом електронної інформаційної взаємодії між інформаційно-комунікаційними системами органів влади, підприємств, установ, організацій та обчислюється шляхом ділення середньомісячного сукупного доходу сім'ї отримувача на кількість членів сім'ї, які включаються до її складу, за методикою обчислення середньомісячного сукупного доходу сім'ї, затвердженою Мінсоцполітики.
До запровадження електронної інформаційної взаємодії між інформаційно-комунікаційними системами органів влади, підприємств, установ, організацій отримувач соціальних послуг подає довідки/інші документи про доходи за один квартал, який передує місяцю, що є попереднім до місяця звернення.
{Пункт 6 в редакції Постанови КМ № 1124 від 27.10.2023}
7. Диференційована плата за надання соціальних послуг установлюється з дати укладення договору про надання соціальних послуг і переглядається надавачем соціальних послуг щороку з урахуванням установлених тарифів на соціальні послуги.
Під час надзвичайного або воєнного стану на території України або в окремих її місцевостях диференційована плата за надання соціальних послуг для осіб, які проживають/перебувають на територіях, на яких ведуться (велися) бойові дії, включених до переліку територій, на яких ведуться (велися) бойові дії або тимчасово окупованих Російською Федерацією, затвердженого Мінреінтеграції, не переглядається до припинення/скасування надзвичайного або воєнного стану та протягом місяця після припинення/скасування надзвичайного або воєнного стану.
{Пункт 7 в редакції Постанови КМ № 1124 від 27.10.2023}
8. Диференційована плата за надання соціальних послуг (крім диференційованої плати за надання соціальних послуг стаціонарного догляду та паліативного догляду) сплачується щомісяця у розмірі, що не перевищує граничної величини. Якщо вартість соціальних послуг, що надаються протягом відповідного місяця, не перевищує граничної величини, диференційована плата за надання соціальних послуг становить 75 відсотків вартості таких послуг.
Диференційована плата за надання соціальних послуг стаціонарного догляду та паліативного догляду, що надаються стаціонарно у приміщенні надавача соціальних послуг, сплачується щомісяця у розмірі 80 відсотків середньомісячного сукупного доходу отримувача соціальних послуг. Якщо вартість соціальних послуг стаціонарного догляду та паліативного догляду, що надаються протягом відповідного місяця стаціонарно у приміщенні надавача соціальних послуг, не перевищує 80 відсотків середньомісячного сукупного доходу отримувача соціальних послуг, диференційована плата за надання соціальних послуг становить 80 відсотків вартості таких послуг.
9. Прожитковий мінімум для встановлення диференційованої плати за надання соціальних послуг враховується в установленому законодавством розмірі для відповідної категорії осіб за місяць, що передує місяцю звернення особи за наданням соціальних послуг.
10. Вартість соціальної послуги визначається на підставі тарифу, обчисленого відповідно до Методики розрахунку тарифів і коригувальних коефіцієнтів плати за соціальні послуги, затвердженої Кабінетом Міністрів України.
{Пункт 10 в редакції Постанови КМ № 64 від 14.01.2026}
