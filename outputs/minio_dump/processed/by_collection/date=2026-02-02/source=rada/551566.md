---
source: "rada"
dokid: 551566
nreg: "z1958-25"
title: "Про затвердження Змін до Порядку та умов виплати надбавки за особливий характер роботи працівникам Державної служби спеціального зв'язку та захисту інформації України, які обіймають посади, пов'язані з безпосереднім виконанням завдань із забезпечення кібербезпеки та кіберзахисту"
doc_date: 2025-12-23
revision_date: 2025-12-23
status: 5
types: [9]
org: 891
---
АДМІНІСТРАЦІЯ ДЕРЖАВНОЇ СЛУЖБИ СПЕЦІАЛЬНОГО ЗВ'ЯЗКУ ТА ЗАХИСТУ ІНФОРМАЦІЇ УКРАЇНИ
НАКАЗ
23.12.2025 № 854
Зареєстровано в Міністерстві
юстиції України
30 грудня 2025 року
за № 1958/45364
Про затвердження Змін до Порядку та умов виплати надбавки за особливий характер роботи працівникам Державної служби спеціального зв'язку та захисту інформації України, які обіймають посади, пов'язані з безпосереднім виконанням завдань із забезпечення кібербезпеки та кіберзахисту
Відповідно до статей 3, 7, 14 Закону України «Про Державну службу спеціального зв'язку та захисту інформації України», пункту 1 частини другої статті 8 Закону України «Про основні засади забезпечення кібербезпеки України», пункту 2 постанови Кабінету Міністрів України від 21 лютого 2018 року № 336 «Деякі питання оплати праці окремих категорій працівників», з метою приведення нормативно-правових актів у відповідність до вимог законодавства у сфері кіберзахисту
НАКАЗУЮ:
1. Затвердити Зміни до Порядку та умов виплати надбавки за особливий характер роботи працівникам Державної служби спеціального зв'язку та захисту інформації України, які обіймають посади, пов'язані з безпосереднім виконанням завдань із забезпечення кібербезпеки та кіберзахисту, затверджених наказом Адміністрації Державної служби спеціального зв'язку та захисту інформації України від 30 серпня 2018 року № 527, зареєстрованих в Міністерстві юстиції України 14 вересня 2018 року за № 1061/32513, що додаються.
2. Департаменту кіберзахисту Адміністрації Державної служби спеціального зв'язку та захисту інформації України забезпечити в установленому порядку подання цього наказу на державну реєстрацію до Міністерства юстиції України.
3. Цей наказ набирає чинності з 01 січня 2026 року, але не раніше дня його офіційного опублікування.
Голова Служби
Олександр ПОТІЙ
ПОГОДЖЕНО:
Міністр соціальної політики,
сім'ї та єдності України
Заступник Голови
Спільного представницького органу
об'єднань профспілок
Керівник Секретаріату
Спільного представницького органу
сторони роботодавців на національному рівні
Деніс УЛЮТІН
Валерій ДОБРОВОЛЬСЬКИЙ
Руслан ІЛЛІЧОВ
ЗАТВЕРДЖЕНО
Наказ Адміністрації
Державної служби
спеціального зв'язку
та захисту інформації України
23 грудня 2025 року № 854
Зареєстровано в Міністерстві
юстиції України
30 грудня 2025 року
за № 1958/45364
Зміни
до Порядку та умов виплати надбавки за особливий характер роботи працівникам Державної служби спеціального зв'язку та захисту інформації України, які обіймають посади, пов'язані з безпосереднім виконанням завдань із забезпечення кібербезпеки та кіберзахисту
1. Пункт 4 викласти в такій редакції:
«4. Надбавка за особливий характер роботи встановлюється працівникам Держспецзв'язку, які безпосередньо виконують такі завдання:
1) розробка нормативно-правових актів з метою формування та реалізації державної політики з кіберзахисту державних інформаційних ресурсів та інформації з обмеженим доступом, вимога щодо захисту якої встановлена законом, активної протидії агресії в кіберпросторі, кіберзахисту критичної інфраструктури;
2) здійснення державного контролю за станом захисту у кіберпросторі державних інформаційних ресурсів та інформації, вимога щодо захисту якої встановлена законом, кіберзахисту об'єктів критичної інформаційної інфраструктури;
3) здійснення організаційно-технічних заходів із запобігання, виявлення та реагування на кіберінциденти і кібератаки та усунення їх наслідків;
4) інформування про кіберзагрози та відповідні методи захисту від них;
5) забезпечення функціонування системи захищеного доступу державних органів до мережі Інтернет;
6) виконання завдань національної команди реагування на кіберінциденти, кібератаки, кібер­загрози CERT-UA (національний CSIRT);
7) забезпечення функціонування системи виявлення вразливостей, а також здійснення для органів державної влади, органів місцевого самоврядування, власників або розпорядників критичної інформаційної інфраструктури, операторів критичної інфраструктури моніторингу мереж, сканування мережевих, інформаційних, електронних комунікаційних та інформаційно-комунікаційних систем з метою виявлення вразливостей, які можуть мати значний вплив;
8) забезпечення функціонування системи реагування на кіберінциденти, кібератаки, кіберзагрози щодо об'єктів кіберзахисту;
9) проведення оцінювання стану кіберзахисту інформаційних, електронних комунікаційних та інформаційно-комунікаційних систем органів державної влади, органів місцевого самоврядування, об'єктів критичної інфраструктури, об'єктів критичної інформаційної інфраструктури;
10) проведення навчання з питань кіберзахисту; розробка сценаріїв реагування на кіберзагрози, заходів щодо протидії таким загрозам, програм та методик проведення кібернавчань;
11) забезпечення функціонування системи активної протидії агресії у кіберпросторі;
12) забезпечення функціонування національної системи реагування на кіберінциденти, кібератаки, кіберзагрози;
13) забезпечення функціонування національної системи обміну інформацією про кіберінциденти, кібератаки, кіберзагрози;
14) забезпечення функціонування платформи обміну інформацією про кіберінциденти, кібератаки, кіберзагрози;
15) здійснення стандартизації у сфері кіберзахисту».
2. У пункті 6:
абзац п'ятий після слів «Голови Держспецзв'язку» доповнити словами «або заступника Голови Держспецзв'язку відповідно до розподілу обов'язків»;
абзац сьомий викласти в такій редакції:
«У рапорті (службовій записці) зазначаються реквізити та номер пункту Номенклатури, конкретні заходи, які здійснюються працівником з метою виконання завдань, передбачених пунктом 4 цих Порядку та умов, інформація щодо присвоєння йому професійної кваліфікації відповідного стандарту із кібербезпеки та захисту інформації (за наявності), розмір надбавки за особливий характер роботи та дата її встановлення»;
3. Пункт 8 доповнити новим абзацом такого змісту:
«При цьому у разі підвищення або зменшення розміру надбавки за особливий характер роботи у рапорті (службовій записці) обов'язково зазначаються конкретні причини, що стали підставою для зміни її розміру».
Т.в.о. директора
Департаменту кіберзахисту
Адміністрації Державної служби
спеціального зв'язку та захисту
інформації України
Дмитро ПАХОЛЬЧЕНКО
