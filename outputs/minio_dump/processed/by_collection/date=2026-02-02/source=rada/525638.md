---
source: "rada"
dokid: 525638
nreg: "412-2023-п"
title: "Про утворення Міжвідомчої робочої групи з розгляду узагальнених пропозицій заявників та підготовки пропозицій Кабінету Міністрів України щодо виділення коштів фонду ліквідації наслідків збройної агресії"
doc_date: 2023-04-25
revision_date: 2026-01-20
status: 5
types: [2, 168, 11]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 25 квітня 2023 р. № 412
Київ
Про утворення Міжвідомчої робочої групи з розгляду узагальнених пропозицій заявників та підготовки пропозицій Кабінету Міністрів України щодо виділення коштів фонду ліквідації наслідків збройної агресії
{Із змінами, внесеними згідно з Постановами КМ
№ 1135 від 04.10.2024
№ 272 від 07.03.2025
№ 38 від 14.01.2026}
Кабінет Міністрів України постановляє:
1. Утворити Міжвідомчу робочу групу з розгляду узагальнених пропозицій заявників та підготовки пропозицій Кабінету Міністрів України щодо виділення коштів фонду ліквідації наслідків збройної агресії у складі згідно з додатком.
2. Затвердити Положення про Міжвідомчу робочу групу з розгляду узагальнених пропозицій заявників та підготовки пропозицій Кабінету Міністрів України щодо виділення коштів фонду ліквідації наслідків збройної агресії, що додається.
Прем'єр-міністр України
Д. ШМИГАЛЬ
Інд. 21
Додаток
до постанови Кабінету Міністрів України
від 25 квітня 2023 р. № 412
СКЛАД
Міжвідомчої робочої групи з розгляду узагальнених пропозицій заявників та підготовки пропозицій Кабінету Міністрів України щодо виділення коштів фонду ліквідації наслідків збройної агресії
Віце-прем'єр-міністр з відновлення України - Міністр розвитку громад та територій, голова Міжвідомчої робочої групи
Перший заступник Міністра розвитку громад та територій, заступник голови Міжвідомчої робочої групи
Заступник Міністра розвитку громад та територій, заступник голови Міжвідомчої робочої групи
Керівник самостійного структурного підрозділу Мінрозвитку, секретар Міжвідомчої робочої групи
Голова Агентства відновлення
Перший заступник (заступники) Міністра фінансів
Державний секретар Міноборони
Перший заступник (заступники) Міністра охорони здоров'я
Перший заступник (заступники) Міністра освіти і науки
Перший заступник (заступники) Міністра енергетики
Перший заступник (заступники) Міністра цифрової трансформації
Перший заступник (заступник) Міністра культури
Перший заступник (заступники) Міністра соціальної політики, сім'ї та єдності
Перший заступник (заступники) Голови Агентства відновлення
{Додаток із змінами, внесеними згідно з Постановами КМ № 1135 від 04.10.2024, № 272 від 07.03.2025, № 38 від 14.01.2026}
ЗАТВЕРДЖЕНО
постановою Кабінету Міністрів України
від 25 квітня 2023 р. № 412
ПОЛОЖЕННЯ
про Міжвідомчу робочу групу з розгляду узагальнених пропозицій заявників та підготовки пропозицій Кабінету Міністрів України щодо виділення коштів фонду ліквідації наслідків збройної агресії
{У тексті Положення слово “Мінінфраструктури” замінено словом “Мінрозвитку” згідно з Постановою КМ № 272 від 07.03.2025}
1. Міжвідомча робоча група з розгляду узагальнених пропозицій заявників та підготовки пропозицій Кабінету Міністрів України щодо виділення коштів фонду ліквідації наслідків збройної агресії (далі - Міжвідомча робоча група) є тимчасовим консультативно-дорадчим органом Кабінету Міністрів України.
2. Міжвідомча робоча група у своїй діяльності керується Конституцією та законами України, указами Президента України і постановами Верховної Ради України, прийнятими відповідно до Конституції та законів України, актами Кабінету Міністрів України, іншими актами законодавства та цим Положенням.
3. Основними завданнями Міжвідомчої робочої групи є:
1) розгляд поданих міністерствами, зазначеними у пункті 6 Порядку використання коштів фонду ліквідації наслідків збройної агресії (далі - Порядок), затвердженого постановою Кабінету Міністрів України від 10 лютого 2023 р. № 118 (Офіційний вісник України, 2023 р., № 22, ст. 1207), узагальнених пропозицій заявників разом з проектом акта Кабінету Міністрів України щодо виділення коштів фонду ліквідації наслідків збройної агресії за відповідними напрямами, зокрема за проектами (об'єктами, заходами), у розрізі регіонів;
2) підготовка пропозицій щодо виділення коштів фонду ліквідації наслідків збройної агресії за напрямами, проектами (об'єктами, заходами) у розрізі регіонів у межах наявних залишків коштів фонду ліквідації наслідків збройної агресії з урахуванням таких умов:
відповідність підготовлених пропозицій вимогам Порядку;
охоплення населення послугами із забезпечення життєдіяльності, які будуть доступні/покращені після реалізації проектів (об'єктів, заходів);
наявність можливості фінансового забезпечення реалізації проектів (об'єктів, заходів), зазначених у поданих пропозиціях, за рахунок інших (зокрема небюджетних) джерел;
відповідність затвердженій програмі комплексного відновлення області, програмі комплексного відновлення території територіальної громади (її частини) у разі їх наявності, а після затвердження Мінрозвитку методичних рекомендацій щодо пріоритизації проектів ліквідації наслідків, спричинених збройною агресією Російської Федерації проти України, - відповідність поданих проектів (об'єктів, заходів) таким методичним рекомендаціям.
4. Міжвідомча робоча група відповідно до покладених на неї завдань:
1) бере участь у розробленні проектів нормативно-правових актів з питань, що належать до її компетенції;
2) подає Кабінетові Міністрів України розроблені за результатами своєї роботи пропозиції та рекомендації.
5. Міжвідомча робоча група має право:
1) отримувати в установленому порядку від міністерств, зазначених у пункті 6 Порядку, узагальнені пропозиції разом з проектом акта Кабінету Міністрів України щодо виділення коштів фонду ліквідації наслідків збройної агресії та інформацію, необхідну для виконання покладених на неї завдань;
2) залучати до участі у своїй роботі представників центральних і місцевих органів виконавчої влади, органів місцевого самоврядування, підприємств, установ та організацій (за погодженням з їх керівниками), а також незалежних експертів (за згодою).
6. Міжвідомча робоча група під час виконання покладених на неї завдань взаємодіє з відповідними центральними органами виконавчої влади та структурними підрозділами Мінрозвитку.
7. Посадовий склад Міжвідомчої робочої групи затверджує Кабінет Міністрів України.
Міжвідомчу робочу групу очолює голова, яким є за посадою Віце-прем'єр-міністр з відновлення України - Міністр розвитку громад та територій. Голова Міжвідомчої робочої групи має двох заступників.
{Абзац другий пункту 7 із змінами, внесеними згідно з Постановою КМ № 1135 від 04.10.2024}
8. Голова Міжвідомчої робочої групи:
затверджує персональний склад Міжвідомчої робочої групи та вносить у разі потреби до нього зміни;
планує та координує діяльність, а також здійснює загальне керівництво Міжвідомчою робочою групою;
скликає засідання Міжвідомчої робочої групи та головує на них.
У разі відсутності голови Міжвідомчої робочої групи його обов'язки виконує один із заступників голови Міжвідомчої робочої групи.
9. Секретар Міжвідомчої робочої групи:
готує матеріали, необхідні для роботи Міжвідомчої робочої групи;
забезпечує інформування членів Міжвідомчої робочої групи та всіх запрошених осіб про дату, час та місце проведення засідань Міжвідомчої робочої групи;
веде та оформлює протоколи засідань Міжвідомчої робочої групи.
10. Формою роботи Міжвідомчої робочої групи є засідання, що скликається її головою або за його дорученням одним із заступників голови Міжвідомчої робочої групи не пізніше ніж за три робочих дні до проведення засідання шляхом надсилання офіційного запрошення членам Міжвідомчої робочої групи, що містить посилання на місце розміщення матеріалів для розгляду на засіданні.
Голова Міжвідомчої робочої групи може прийняти рішення про проведення засідання у режимі реального часу (он-лайн) з використанням відповідних технічних засобів, зокрема через Інтернет, або про участь члена Міжвідомчої робочої групи в такому режимі у зазначеному засіданні.
Інформація про дату, час, місце та проект порядку денного засідання Міжвідомчої робочої групи з узагальненими пропозиціями заявників за напрямами з переліком проектів (об'єктів, заходів) у розрізі регіонів, які подані відповідними міністерствами до Мінрозвитку, оприлюднюється за три робочих дні до проведення засідання на офіційному веб-сайті Мінрозвитку.
Засідання Міжвідомчої робочої групи є правоможним, якщо в ньому бере участь більш як половина членів Міжвідомчої робочої групи.
11. На своїх засіданнях Міжвідомча робоча група розробляє пропозиції та рекомендації з питань, що належать до її компетенції.
Пропозиції та рекомендації Міжвідомчої робочої групи вважаються схваленими, якщо за них проголосувала більш як половина присутніх на засіданні членів Міжвідомчої робочої групи. У разі рівного розподілу голосів вирішальним є голос головуючого на засіданні.
Пропозиції та рекомендації оформляються протоколом засідання Міжвідомчої робочої групи, в якому визначається орган виконавчої влади, що відповідно до своїх повноважень забезпечує підготовку проекту акта Кабінету Міністрів України щодо виділення коштів фонду ліквідації наслідків збройної агресії та подає його на розгляд Кабінету Міністрів України. Протокол засідання Міжвідомчої робочої групи підписується головуючим на засіданні та секретарем і надсилається усім членам Міжвідомчої робочої групи та Кабінетові Міністрів України.
Член Міжвідомчої робочої групи, який не підтримує пропозиції та рекомендації, має право викласти в письмовій формі свою окрему думку, що додається до протоколу засідання.
12. Пропозиції та рекомендації Міжвідомчої робочої групи можуть бути реалізовані шляхом прийняття відповідного рішення Кабінетом Міністрів України, проект якого вносять органи виконавчої влади відповідно до своїх повноважень.
13. Організаційне, інформаційне, матеріально-технічне забезпечення діяльності Міжвідомчої робочої групи здійснює Мінрозвитку.
