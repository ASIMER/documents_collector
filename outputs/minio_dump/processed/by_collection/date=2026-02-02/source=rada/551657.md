---
source: "rada"
dokid: 551657
nreg: "z1955-25"
title: "Про затвердження Порядку організації і проведення практичної підготовки курсантів (слухачів) Національної академії Державної прикордонної служби України імені Богдана Хмельницького"
doc_date: 2025-11-26
revision_date: 2025-11-26
status: 5
types: [9, 25]
org: 60
---
МІНІСТЕРСТВО ВНУТРІШНІХ СПРАВ УКРАЇНИ
НАКАЗ
26.11.2025 № 834
Зареєстровано в Міністерстві
юстиції України
29 грудня 2025 року
за № 1955/45361
Про затвердження Порядку організації і проведення практичної підготовки курсантів (слухачів) Національної академії Державної прикордонної служби України імені Богдана Хмельницького
Відповідно до пункту 14 частини четвертої статті 13 Закону України «Про вищу освіту», підпункту 26 пункту 4 Положення про Адміністрацію Державної прикордонної служби України, затвердженого постановою Кабінету Міністрів України від 16 жовтня 2014 року № 533, з метою визначення особливостей проведення практичної підготовки курсантів і слухачів Національної академії Державної прикордонної служби України імені Богдана Хмельницького
НАКАЗУЮ:
1. Затвердити Порядок організації і проведення практичної підготовки курсантів (слухачів) Національної академії Державної прикордонної служби України імені Богдана Хмельницького, що додається.
2. Визнати такими, що втратили чинність:
наказ Міністерства внутрішніх справ України від 02 березня 2018 року № 167 «Про затвердження Інструкції з організації та проведення практичної підготовки курсантів Національної академії Державної прикордонної служби України імені Б. Хмельницького», зареєстрований у Міністерстві юстиції України 20 березня 2018 року за № 344/31796;
наказ Міністерства внутрішніх справ України від 02 березня 2018 року № 168 «Про затвердження Інструкції з організації та проведення стажування слухачів Національної академії Державної прикордонної служби України імені Б. Хмельницького», зареєстрований у Міністерстві юстиції України 26 березня 2018 року за № 355/31807.
3. Управлінню взаємодії з Державною прикордонною службою України Міністерства внутрішніх справ України (Лукашук М.) забезпечити подання цього наказу на державну реєстрацію до Міністерства юстиції України в установленому порядку.
4. Цей наказ набирає чинності з дня його офіційного опублікування.
5. Контроль за виконанням цього наказу покласти на заступника Міністра внутрішніх справ України відповідно до розподілу обов'язків.
Міністр
Ігор КЛИМЕНКО
ПОГОДЖЕНО:
Міністр освіти і науки України
Голова Державної прикордонної
служби України
Оксен ЛІСОВИЙ
Сергій ДЕЙНЕКО
ЗАТВЕРДЖЕНО
Наказ Міністерства
внутрішніх справ України
26 листопада 2025 року № 834
Зареєстровано в Міністерстві
юстиції України
29 грудня 2025 року
за № 1955/45361
Порядок
організації і проведення практичної підготовки курсантів (слухачів) Національної академії Державної прикордонної служби України імені Богдана Хмельницького
І. Загальні положення
1. Цей Порядок визначає особливості організації і проведення практичної підготовки курсантів (слухачів) Національної академії Державної прикордонної служби України імені Богдана Хмельницького (далі - НАДПСУ).
2. Цей Порядок розроблено відповідно до Законів України «Про освіту», «Про вищу освіту», інших нормативно-правових актів, що регулюють сферу підготовки фахівців з вищою освітою.
3. У цьому Порядку терміни вживаються у значеннях, наведених у Законах України «Про освіту», «Про вищу освіту», «Про Державну прикордонну службу України», інших нормативно-правових актах, що регулюють сферу підготовки фахівців з вищою освітою.
4. Практична підготовка курсантів (слухачів) НАДПСУ (далі - практична підготовка) є однією з форм організації освітнього процесу та обов'язковим компонентом освітньо-професійної програми (далі - ОПП) для здобуття відповідного освітнього ступеня на першому (бакалаврському) та другому (магістерському) рівнях вищої освіти.
5. Послідовність проведення практичної підготовки для кожної спеціальності визначається ОПП.
Тривалість практичної підготовки визначається навчальними планами, ОПП та графіком освітнього процесу НАДПСУ на навчальний рік.
Строки проведення практичної підготовки визначаються наказом Адміністрації Держприкордонслужби.
6. Метою практичної підготовки є: оволодіння сучасними методами, методиками та технологіями моніторингу стану безпеки державного кордону, аналізу загроз і ризиків, прийняття управлінських рішень, планування та організації виконання заходів, мотивації особового складу, адаптивного управління в кризових ситуаціях, комунікації (взаємодії, координації), оцінки ефективності та результативності діяльності у сфері безпеки державного кордону; формування вмінь використання спеціалізованого обладнання, програмного забезпечення, інформаційно-комунікаційних систем та електронних баз даних, озброєння та військової техніки, спеціальних засобів, що застосовуються суб'єктами забезпечення безпеки державного кордону.
7. Завданнями практичної підготовки є:
формування загальних і спеціальних (фахових) компетентностей;
поглиблення та закріплення теоретичних знань;
застосування теоретичних знань і вмінь на практиці;
набуття вмінь і навичок майбутньої професійної діяльності;
забезпечення взаємозв'язку між теорією та практикою;
забезпечення оперативного впровадження в освітній процес передового досвіду органів Державної прикордонної служби України (далі - органи ДПСУ).
8. Організаційно-методичний супровід практичної підготовки покладається на структурний підрозділ НАДПСУ, що організовує освітній процес, факультет, що відповідальний за реалізацію відповідної ОПП, а також кафедру, що визначена наказом ректора НАДПСУ (далі - профільна кафедра).
9. Місцем проведення практичної підготовки (далі - база практики) є підрозділи органів ДПСУ або інші установи, підприємства, організації згідно з укладеними НАДПСУ договорами.
10. Закріплення курсантів (слухачів) за базами практики в органах ДПСУ здійснюється з урахуванням посад, за якими вони мають проходити практичну підготовку, та можливості призначення за цими посадами керівників практичної підготовки від бази практики з розрахунку на одного керівника:
не більше 7 курсантів 1-2 курсу навчання;
не більше 4 курсантів 3-4 курсу навчання;
не більше 3 слухачів.
11. Під час проходження практичної підготовки курсанти (слухачі) підпорядковуються керівнику бази практики з урахуванням вимог законодавства у сфері запобігання корупції, зокрема щодо недопущення конфлікту інтересів.
12. Під час проведення практичної підготовки забороняється:
залучати курсантів (слухачів) до виконання завдань чи до участі в заходах, не пов'язаних з реалізацією ОПП та програми практичної підготовки (крім випадків, передбачених рішенням Кабінету Міністрів України) або виконання яких пов'язане з ризиком для їх життя і здоров'я;
змінювати базу практики та строки проведення практичної підготовки, крім випадків, установлених цим Порядком.
13. Зміна бази практики в разі виникнення обставин, що унеможливлюють проходження практичної підготовки за її місцезнаходженням (крім форс-мажорних обставин), здійснюється за умови подання таких документів:
рапорту чи заяви курсанта (слухача) з обґрунтуванням підстав необхідності зміни бази практики;
листа-клопотання керівника органу ДПСУ, за базою практики якого закріплено курсанта (слухача), керівника іншої установи, підприємства, організації, що згідно з укладеними НАДПСУ договорами є базою практики, чи ректора НАДПСУ до Адміністрації Держприкордонслужби.
Зміна бази практики за наявності форс-мажорних обставин і неможливості оформлення зазначених в абзацах другому, третьому цього пункту документів здійснюється без їх подання.
Рішення про зміну бази практики визначається наказом Адміністрації Держприкордонслужби.
14. Фінансове та матеріальне забезпечення практичної підготовки здійснюється відповідно до законодавства.
II. Документальне забезпечення практичної підготовки
1. Документальне забезпечення практичної підготовки передбачає оформлення таких документів:
програми практичної підготовки;
щоденника практичної підготовки;
відгуку керівника практичної підготовки від бази практики;
звіту керівника практичної підготовки від НАДПСУ;
звіту НАДПСУ про результати практичної підготовки (далі - звіт НАДПСУ).
2. Зміст і послідовність практичної підготовки визначається програмою практичної підготовки.
3. Програма практичної підготовки: розробляється та підписується гарантом ОПП, за якою навчаються курсанти (слухачі), та начальником профільної кафедри НАДПСУ; розглядається на вченій раді факультету, що відповідальний за реалізацію ОПП; погоджується директором Департаменту персоналу Адміністрації Держприкордонслужби; затверджується ректором НАДПСУ.
4. Програма практичної підготовки містить такі розділи:
загальні положення (мета та завдання практичної підготовки, посади, за якими планується проведення практичної підготовки курсантів (слухачів);
організація проведення практичної підготовки;
зміст навчальних цілей практичної підготовки;
зміст заходів практичної підготовки;
методичні рекомендації щодо проходження практичної підготовки;
рекомендації щодо оформлення звітних матеріалів;
інформаційно-методичне забезпечення;
критерії оцінювання результатів практичної підготовки.
5. Зміст заходів практичної підготовки має відповідати меті та завданням практичної підготовки, враховувати особливості її проведення за відповідною ОПП.
6. Формування програми практичної підготовки здійснюється на рік набору для кожної ОПП. За необхідності до програми практичної підготовки вносяться зміни.
7. З метою планування та обліку заходів практичної підготовки курсантом (слухачем) ведеться щоденник практичної підготовки.
8. Щоденник практичної підготовки містить такі розділи:
загальні положення;
обов'язки курсанта (слухача) під час підготовки та проведення практичної підготовки;
індивідуальний план практичної підготовки;
облік заходів практичної підготовки;
звіт про результати практичної підготовки;
оцінка результатів практичної підготовки.
9. Індивідуальний план практичної підготовки, що є складовою щоденника практичної підготовки, формується курсантом (слухачем) на основі затвердженої програми практичної підготовки.
Індивідуальний план практичної підготовки підписується курсантом (слухачем), погоджується керівником практичної підготовки від НАДПСУ, керівником практичної підготовки від бази практики та затверджується керівником бази практики.
10. Облік заходів практичної підготовки, що є складовою щоденника практичної підготовки, містить календарний і деталізований звіти про проведені заходи практичної підготовки, дату та час їх проведення.
Облік заходів практичної підготовки підписується курсантом (слухачем).
11. Звіт про результати практичної підготовки, що є складовою щоденника практичної підготовки, складається курсантом (слухачем) на основі обліку заходів практичної підготовки.
Звіт про результати практичної підготовки підписується курсантом (слухачем), погоджується керівником практичної підготовки від НАДПСУ, керівником практичної підготовки від бази практики та затверджується керівником бази практики.
12. Відгук керівника практичної підготовки від бази практики оформлюється окремим документом. У відгуку відображається інформація про:
якість і своєчасність виконання курсантом (слухачем) заходів, визначених індивідуальним планом практичної підготовки;
результати виконання курсантом (слухачем) заходів, визначених індивідуальним планом практичної підготовки;
позитивні сторони практичної підготовки курсанта (слухача);
проблеми, що виникали під час практичної підготовки курсанта (слухача);
рівень підготовки курсанта (слухача), наявність організаторських здібностей, творчого мислення, ініціативи і наполегливості, лідерських якостей, дисциплінованість, рівень виконавської дисципліни, ставлення до виконання службових обов'язків та обов'язків за посадою, самостійність під час прийняття рішень.
У відгуку містяться також пропозиції щодо подальшого вдосконалення організації і порядку проведення практичної підготовки.
Відгук підписується керівником практичної підготовки від бази практики, погоджується керівником бази практики, засвідчується печаткою бази практики та доводиться курсанту (слухачу).
13. Оцінка результатів практичної підготовки, що є складовою щоденника практичної підготовки, містить інформацію про результати оцінювання практичної підготовки курсанта (слухача) під час захисту та засвідчується підписами членів комісії із захисту результатів практичної підготовки (далі - комісія).
14. Керівник практичної підготовки від НАДПСУ після закінчення практичної підготовки курсантів (слухачів) подає до структурного підрозділу НАДПСУ, що організовує освітній процес, звіт.
У звіті керівника практичної підготовки від НАДПСУ відображається інформація про:
бази практики, на яких курсанти (слухачі) проходили практичну підготовку;
кількість курсантів (слухачів) на кожній базі практики;
посади, за якими курсанти (слухачі) проходили практичну підготовку;
якість і своєчасність виконання курсантами (слухачами) заходів, визначених індивідуальним планом практичної підготовки;
стан дисципліни курсантів (слухачів) у період практичної підготовки;
суть проблем, що виникали під час практичної підготовки курсантів (слухачів).
Крім того, звіт містить:
узагальнені висновки щодо ефективності діяльності баз практики стосовно організації і забезпечення проходження курсантами (слухачами) практичної підготовки;
пропозиції щодо вдосконалення механізмів реалізації практичної підготовки (за наявності).
Звіт підписується керівником практичної підготовки від НАДПСУ та затверджується заступником ректора НАДПСУ, який відповідно до розподілу повноважень серед заступників ректора НАДПСУ координує організацію освітнього процесу.
15. За результатами виконання наказу Адміністрації Держприкордонслужби про проведення практичної підготовки в НАДПСУ готується звіт НАДПСУ.
У звіті НАДПСУ відображається інформація про:
бази практики, на яких курсанти (слухачі) проходили практичну підготовку;
кількість курсантів (слухачів) на кожній базі практики;
посади, за якими курсанти (слухачі) проходили практичну підготовку;
якість і своєчасність виконання курсантами (слухачами) заходів, визначених індивідуальним планом практичної підготовки;
рівень підготовки, методичні навички, ділові та організаторські здібності, моральні якості курсантів (слухачів);
стан дисципліни курсантів (слухачів) у період проходження практичної підготовки;
захист результатів практичної підготовки.
Крім того, звіт НАДПСУ містить:
узагальнені висновки щодо ефективності діяльності баз практики стосовно організації і забезпечення проходження курсантами (слухачами) практичної підготовки;
суть проблем, що виникали під час практичної підготовки (за наявності);
шляхи усунення проблем, що виникали під час практичної підготовки, силами НАДПСУ (за наявності);
пропозиції щодо шляхів усунення проблем, що виникали під час практичної підготовки, та вдосконалення механізмів реалізації практичної підготовки силами Адміністрації Держприкордонслужби (за наявності).
Звіт НАДПСУ підписується керівником структурного підрозділу НАДПСУ, що організовує освітній процес, та затверджується ректором НАДПСУ.
III. Порядок організації і проведення практичної підготовки
1. Організація і проведення практичної підготовки включає:
планування практичної підготовки;
організацію практичної підготовки;
керівництво практичною підготовкою;
проходження практичної підготовки.
2. Планування практичної підготовки покладається на НАДПСУ та Адміністрацію Держприкордонслужби.
3. Перелік посад, за якими планується проведення практичної підготовки, міститься в програмі практичної підготовки.
4. Для здобувачів освіти, які навчаються за спеціальностями «Безпека державного кордону», «Правоохоронна діяльність», «Філологія (за спеціалізаціями)», «Електроніка, електронні комунікації, приладобудування та радіотехніка» першого (бакалаврського) рівня вищої освіти, практична підготовка проводиться на першому - четвертому роках навчання в підрозділах органів ДПСУ.
Для здобувачів освіти, які навчаються за спеціальністю «Психологія» першого (бакалаврського) рівня вищої освіти, практична підготовка проводиться на першому - четвертому роках навчання в підрозділах органів ДПСУ або на базі інших установ, підприємств, організацій, що визначені програмою практичної підготовки, згідно з укладеними НАДПСУ договорами.
5. Для здобувачів освіти, які навчаються за спеціальностями «Національна безпека (за окремими сферами забезпечення і видами діяльності)», «Безпека державного кордону», «Правоохоронна діяльність» другого (магістерського) рівня вищої освіти, практична підготовка проводиться на першому - другому роках навчання в підрозділах органів ДПСУ.
6. У разі якщо проведення практичної підготовки передбачене в органах ДПСУ, НАДПСУ не пізніше ніж за два місяці до початку практичної підготовки надсилає до Адміністрації Держприкордонслужби пропозиції щодо кількості курсантів (слухачів), які мають бути направлені на практичну підготовку в органи ДПСУ, переліку посад, за якими передбачене проведення практичної підготовки, строків проведення практичної підготовки.
7. Для забезпечення проведення практичної підготовки в органах ДПСУ Департамент персоналу Адміністрації Держприкордонслужби:
уточнює кількісний розподіл курсантів (слухачів) і розподіл за посадами в органах ДПСУ, зважаючи на наявність у них умов для розміщення та харчування курсантів (слухачів), а також можливостей для проходження курсантами (слухачами) практичної підготовки за відповідними посадами;
з урахуванням змісту програм практичної підготовки погоджує кількісний розподіл курсантів (слухачів) і розподіл за посадами в органах ДПСУ з відповідними структурними підрозділами Адміністрації Держприкордонслужби;
не пізніше ніж за місяць до початку практичної підготовки направляє до НАДПСУ та органів ДПСУ, за базою практики яких закріплено курсанта (слухача), наказ Адміністрації Держприкордонслужби щодо організації і проведення практичної підготовки.
8. У разі якщо проведення практичної підготовки передбачене поза межами органів ДПСУ, НАДПСУ не пізніше ніж за два місяці до початку практичної підготовки узгоджує з керівником бази практики кількісне закріплення курсантів (слухачів) за базою практики, організаційні особливості та строки проведення практичної підготовки.
9. Організація практичної підготовки покладається на НАДПСУ.
На підставі наказу Адміністрації Держприкордонслужби ректор НАДПСУ не пізніше ніж за 15 діб до початку проведення практичної підготовки видає наказ про організацію практичної підготовки, у якому визначає:
організаційні заходи, необхідні для забезпечення якісного та безпечного проходження практичної підготовки та відповідальних виконавців за їх проведення;
посади, за якими проходитимуть практичну підготовку курсанти (слухачі) на базах практики;
керівників практичної підготовки від НАДПСУ;
порядок направлення курсантів (слухачів) до місць практичної підготовки;
порядок здійснення моніторингу проходження практичної підготовки;
строк проведення захисту результатів практичної підготовки;
склад комісій;
строки узагальнення структурним підрозділом НАДПСУ, що організовує освітній процес, витягів з наказів органів ДПСУ чи інших установ, підприємств, організацій, що згідно з укладеними НАДПСУ договорами є базами практики, про організацію та проведення практичної підготовки;
строки підготовки структурним підрозділом НАДПСУ, що організовує освітній процес, звіту НАДПСУ і його надсилання до Адміністрації Держприкордонслужби.
10. Ректор НАДПСУ організовує:
заходи, необхідні для якісного та безпечного проведення практичної підготовки;
підготовку звіту НАДПСУ.
11. Начальник факультету, на якому навчаються курсанти (слухачі), які направлені для проходження практичної підготовки, доповідає ректору НАДПСУ:
у день прибуття - про розміщення курсантів (слухачів) на базах практики;
один раз на тиждень - про хід практичної підготовки;
про вибуття курсантів (слухачів) з баз практики та їх прибуття до НАДПСУ.
12. Керівництво практичною підготовкою в межах повноважень, визначених цим Порядком, покладається на:
керівника органу ДПСУ, за базою практики якого закріплено курсанта (слухача), чи керівників інших установ, підприємств, організацій, що згідно з укладеними НАДПСУ договорами є базами практики;
керівника бази практики;
керівника практичної підготовки від бази практики;
керівника практичної підготовки від НАДПСУ.
13. Керівник органу ДПСУ, за базою практики якого закріплено курсанта (слухача), чи керівник іншої установи, підприємства, організації, що згідно з укладеними НАДПСУ договорами є базою практики:
видає наказ про організацію і проведення практичної підготовки, у якому визначає: бази практики; строки проведення практичної підготовки; посади, за якими курсанти (слухачі) проходитимуть практичну підготовку; керівників практичної підготовки від баз практики;
надсилає витяг з наказу про організацію і проведення практичної підготовки до НАДПСУ впродовж трьох робочих днів з початку проведення практичної підготовки.
14. Керівник бази практики забезпечує:
розміщення курсантів (слухачів) на базі практики;
проведення інструктажу з питань дотримання вимог антикорупційного законодавства (заборон та обмежень, визначених Законом України «Про запобігання корупції») і Правил етичної та доброчесної поведінки особового складу Державної прикордонної служби України, затверджених наказом Міністерства внутрішніх справ України від 05 листопада 2024 року № 741, зареєстрованих у Міністерстві юстиції України 19 листопада 2024 року за № 1733/43078;
проведення інструктажу з питань охорони праці, особистої безпеки та внутрішнього розпорядку бази практики;
інформування курсантів (слухачів) про призначеного керівника практичної підготовки від бази практики та склад керівництва бази практики;
визначення порядку взаємодії курсантів (слухачів) з керівником бази практики та керівником практичної підготовки від бази практики;
представлення курсантів (слухачів), які прибули на практичну підготовку, особовому складу бази практики;
ознайомлення курсантів (слухачів) з обстановкою на ділянці відповідальності та особливостями діяльності бази практики;
ознайомлення курсантів (слухачів) з документами, що регламентують діяльність бази практики;
ознайомлення з індивідуальними планами практичної підготовки курсантів (слухачів) та затверджує їх;
організацію практичної підготовки курсантів (слухачів);
вивчення рівня підготовки, ділових, моральних якостей курсантів (слухачів);
погодження відгуку керівника практичної підготовки від бази практики;
затвердження звіту курсантів (слухачів) про результати практичної підготовки.
15. Керівник практичної підготовки від бази практики:
ознайомлює курсантів (слухачів) з розпорядком дня, розташуванням об'єктів бази практики, обов'язками за посадою, за якою проходитимуть практичну підготовку курсанти (слухачі), порядком організації їх діяльності;
ознайомлюється з індивідуальними планами практичної підготовки курсантів (слухачів) та погоджує їх;
визначає послідовність виконання курсантами (слухачами) заходів, передбачених індивідуальним планом практичної підготовки;
створює умови для виконання курсантами (слухачами) індивідуального плану практичної підготовки;
надає допомогу курсантам (слухачам) у практичній діяльності та у виконанні індивідуального плану практичної підготовки;
здійснює практичне навчання курсантів (слухачів) відповідно до положень індивідуального плану практичної підготовки;
здійснює керівництво повсякденною діяльністю курсантів (слухачів) під час проходження практичної підготовки;
здійснює моніторинг за дотриманням курсантами (слухачами) заходів безпеки, виконанням індивідуального плану практичної підготовки, веденням щоденника практичної підготовки та дотриманням правил повсякденної діяльності;
здійснює щоденний облік роботи курсантів (слухачів) та оцінює її;
вивчає рівень підготовки, ділові, моральні якості курсантів (слухачів);
погоджує звіт про результати практичної підготовки курсантів (слухачів);
формує відгук керівника практичної підготовки від бази практики;
підбиває підсумки практичної підготовки.
16. Для навчально-методичного керівництва та моніторингу виконання програми практичної підготовки з числа науково-педагогічних працівників профільної кафедри НАДПСУ призначаються керівники практичної підготовки від НАДПСУ з розрахунку один керівник на одну навчальну групу.
Керівник практичної підготовки від НАДПСУ:
погоджує індивідуальний план практичної підготовки курсантів (слухачів);
надає курсантам (слухачам) необхідну допомогу з питань реалізації заходів, визначених індивідуальним планом практичної підготовки;
взаємодіє з керівником бази практики та керівником практичної підготовки від бази практики з питань організації та проведення практичної підготовки;
здійснює моніторинг за проведенням курсантами (слухачами) заходів, визначених індивідуальним планом практичної підготовки, правильністю ведення щоденників практичної підготовки та своєчасністю складання звітів про результати практичної підготовки;
доповідає начальнику факультету, на якому навчаються курсанти (слухачі), які направлені для проходження практичної підготовки:
у день прибуття - про розміщення курсантів (слухачів) на базах практики;
один раз на тиждень - про хід практичної підготовки курсантів (слухачів);
надає керівнику практичної підготовки від бази практики та керівнику бази практики пропозиції щодо вдосконалення механізмів реалізації практичної підготовки (за наявності);
формує звіт керівника практичної підготовки від НАДПСУ та після закінчення практичної підготовки подає його до структурного підрозділу НАДПСУ, що організовує освітній процес.
17. Курсант (слухач):
опрацьовує зміст програми практичної підготовки, нормативно-правові акти та вимоги організаційно-розпорядчих документів, що безпосередньо стосуються практичної підготовки;
бере участь в організаційних заходах, що необхідні для якісного та безпечного проходження практичної підготовки;
формує індивідуальний план практичної підготовки;
своєчасно прибуває до бази практики у встановленій формі одягу, має при собі необхідні елементи екіпірування, службове посвідчення (військово-обліковий документ), посвідчення про відрядження, атестат на продовольство, зброю, боєприпаси, засоби індивідуального захисту (за необхідності);
ознайомлюється з документами, що регламентують діяльність бази практики;
дотримується розпорядку дня на базі практики;
ознайомлюється з обов'язками за посадою, за якою проходитиме практичну підготовку;
вивчає особливості діяльності бази практики та розташування на ній об'єктів;
дотримується вимог антикорупційного законодавства;
дотримується порядку та особливостей діяльності бази практики;
набуває навичок виконання обов'язків за посадою, за якою він проходить практичну підготовку;
виконує завдання, визначені індивідуальним планом практичної підготовки;
здійснює своєчасне ведення щоденника практичної підготовки;
складає звіт про результати практичної підготовки.
IV. Порядок підбиття підсумків проходження практичної підготовки та реалізації заходів із її удосконалення
1. Підбиття підсумків проходження практичної підготовки та реалізації заходів із її удосконалення включає:
захист результатів практичної підготовки;
опрацювання звіту НАДПСУ;
реалізацію заходів з удосконалення проведення практичної підготовки.
2. Захист результатів практичної підготовки здійснюється на засіданні комісії у визначені наказом ректора НАДПСУ про організацію практичної підготовки строки.
3. До складу комісії додатково можуть залучатися представники органів ДПСУ, за базою практики яких закріплено курсанта (слухача), або інших установ, підприємств, організацій, що згідно з укладеними НАДПСУ договорами є базами практики.
4. До початку роботи комісії начальник профільної кафедри організовує збір звітних документів (щоденник практичної підготовки курсанта (слухача), відгук керівника практичної підготовки від бази практики, звіт керівника практичної підготовки від НАДПСУ), проводить їх попереднє вивчення та ознайомлює з ними членів комісії.
5. Комісія оцінює результати практичної підготовки курсанта (слухача) на підставі вивчення звітних документів та доповіді курсанта (слухача) про результати практичної підготовки і його відповідей на додаткові питання в межах виконання ним заходів, передбачених індивідуальним планом практичної підготовки.
6. Під час оцінювання враховуються:
результати, повнота та якість виконання курсантом (слухачем) заходів, визначених індивідуальним планом практичної підготовки;
зміст та якість оформлення звітних документів;
повнота доповіді курсанта (слухача) про результати практичної підготовки та його відповідей на додаткові питання під час захисту результатів практичної підготовки.
7. Оцінювання результатів практичної підготовки здійснюється відповідно до системи поточного і підсумкового оцінювання результатів навчання здобувачів вищої освіти, запровадженої в НАДПСУ.
8. Курсанти (слухачі), які під час захисту результатів практичної підготовки отримали оцінки «відмінно», «добре», «задовільно», вважаються такими, які успішно пройшли практичну підготовку та захистили її результати.
9. Курсанти (слухачі) (крім останнього курсу навчання), які не виконали програму практичної підготовки або під час захисту результатів практичної підготовки отримали оцінку «незадовільно», допускаються до повторного проходження практичної підготовки в позанавчальний час за індивідуальним графіком.
Тривалість повторного проходження практичної підготовки має забезпечити виконання навчального плану з урахуванням вимоги щодо обов'язкового надання щорічної канікулярної відпустки відповідно до частини шостої статті 10 Закону України «Про соціальний і правовий захист військовослужбовців та членів їх сімей».
Строки проведення практичної підготовки та бази практики визначаються наказом Адміністрації Держприкордонслужби на підставі подання ректора НАДПСУ.
Після повторного проходження практичної підготовки здійснюється її захист. У разі повторного отримання оцінки «незадовільно» під час захисту результатів практичної підготовки курсант (слухач) відраховується з НАДПСУ за невиконання індивідуального навчального плану.
Курсанти (слухачі) останнього курсу навчання, які не виконали програму практичної підготовки або під час захисту результатів практичної підготовки отримали оцінку «незадовільно», відраховуються з НАДПСУ за невиконання індивідуального навчального плану.
10. Курсантам (слухачам), які не захистили результати практичної підготовки в установлений строк з поважних причин (хвороба, сімейні обставини, службові відрядження тощо), наказом ректора НАДПСУ встановлюється індивідуальний строк проведення захисту результатів практичної підготовки.
11. Начальник структурного підрозділу НАДПСУ, що організовує освітній процес, на основі звітних документів і результатів захисту практичної підготовки готує звіт НАДПСУ.
12. Звіт НАДПСУ розглядається на засіданні вченої ради НАДПСУ та затверджується ректором НАДПСУ.
13. Не пізніше як через два місяці після завершення практичної підготовки звіт НАДПСУ надсилається НАДПСУ до Адміністрації Держприкордонслужби або інших установ, підприємств, організацій, що згідно з укладеними НАДПСУ договорами були базами практики, для її опрацювання та реалізації заходів з удосконалення проведення практичної підготовки.
14. Реалізація заходів з удосконалення проведення практичної підготовки покладається на НАДПСУ, Адміністрацію Держприкордонслужби та органи ДПСУ.
15. На основі звіту НАДПСУ за необхідності видається наказ ректора НАДПСУ, у якому визначається перелік заходів, спрямованих на вдосконалення організації і проведення практичної підготовки та освітнього процесу в НАДПСУ.
16. На основі звіту НАДПСУ Департаментом персоналу Адміністрації Держприкордонслужби за необхідності готується наказ про заходи, спрямовані на вдосконалення організації і проведення практичної підготовки, що надсилається до органів ДПСУ.
17. Органи ДПСУ реалізують заходи, спрямовані на вдосконалення організації і проведення практичної підготовки, що визначені наказом Адміністрації Держприкордонслужби.
Начальник Управління
взаємодії з Державною
прикордонною службою України
Міністерства внутрішніх справ України
Микола ЛУКАШУК
