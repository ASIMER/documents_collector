---
source: "rada"
dokid: 551595
nreg: "57-2026-п"
title: "Про затвердження Положення про інформаційно-комунікаційну систему грантової підтримки освітніх і наукових ініціатив Фонду Президента України з підтримки освіти, науки та спорту"
doc_date: 2026-01-21
revision_date: 2026-01-21
status: 5
types: [2, 11]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 21 січня 2026 р. № 57
Київ
Про затвердження Положення про інформаційно-комунікаційну систему грантової підтримки освітніх і наукових ініціатив Фонду Президента України з підтримки освіти, науки та спорту
Кабінет Міністрів України постановляє:
Затвердити Положення про інформаційно-комунікаційну систему грантової підтримки освітніх і наукових ініціатив Фонду Президента України з підтримки освіти, науки та спорту, що додається.
Прем'єр-міністр України
Ю. СВИРИДЕНКО
Інд. 28
ЗАТВЕРДЖЕНО
постановою Кабінету Міністрів України
від 21 січня 2026 р. № 57
ПОЛОЖЕННЯ
про інформаційно-комунікаційну систему грантової підтримки освітніх і наукових ініціатив Фонду Президента України з підтримки освіти, науки та спорту
1. Це Положення визначає основні завдання та функціональні можливості, а також інші питання щодо функціонування інформаційно-комунікаційної системи грантової підтримки освітніх і наукових ініціатив Фонду Президента України з підтримки освіти, науки та спорту (далі - система Е-грант).
2. У цьому Положенні терміни вживаються в такому значенні:
електронний кабінет користувача системи Е-грант - це персональна веб-сторінка (веб-сервіс чи інший програмний інтерфейс) користувача системи Е-грант, що пройшов електронну ідентифікацію та автентифікацію, призначена для забезпечення можливості створення, перегляду, подання, обміну інформацією та документами в cистемі Е-грант;
користувач системи Е-грант (далі - користувач) - фізична особа, громадянин України, яка використовує засоби системи Е-грант відповідно до їх функціонального призначення та прав доступу.
Інші терміни в цьому Положенні вживаються у значенні, наведеному в Законах України “Про освіту”, “Про вищу освіту”, “Про електронні документи та електронний документообіг”, “Про захист персональних даних”, “Про електронну ідентифікацію та електронні довірчі послуги”, “Про електронні комунікації”, “Про захист інформації в інформаційно-комунікаційних системах”, “Про інформацію”, “Про доступ до публічної інформації”, “Про Національну програму інформатизації”, Указі Президента України від 6 листопада 2018 р. № 357 “Про Фонд Президента України з підтримки освіти, науки та спорту”, постанові Кабінету Міністрів України від 21 лютого 2025 р. № 205 “Деякі питання створення, адміністрування та забезпечення функціонування засобу інформатизації” (Офіційний вісник України, 2025 р., № 25, ст. 1666).
3. Система Е-грант є інформаційно-комунікаційною системою для впровадження електронних сервісів, що забезпечує створення, перегляд, надсилання, прийняття, збирання, внесення, накопичення, обробку, використання, розгляд, зберігання, захист, облік та надання інформації, пов'язаної з провадженням діяльності Радою Фонду Президента України з підтримки освіти, науки та спорту, державним некомерційним підприємством “Фонд Президента України з підтримки освіти, науки та спорту” (далі - Фонд).
4. Основним завданням системи Е-грант є забезпечення впровадження електронних сервісів Фонду, зокрема проведення конкурсів Фондом згідно з напрямами, а саме:
продовження навчання молоді за програмами підготовки магістрів, докторів філософії та докторів наук у провідних вітчизняних закладах вищої освіти та наукових установах і за кордоном;
стажування молоді у провідних іноземних закладах вищої освіти та наукових установах;
участь молоді в міжнародних науково-практичних семінарах і конференціях;
залучення науково-педагогічних і наукових працівників іноземних закладів вищої освіти та наукових установ, відомих громадських діячів для участі в науково-педагогічній і науковій роботі у закладах вищої освіти, наукових установах України;
заохочення молоді за досягнення в освітній діяльності (крім учасників незалежного оцінювання, які отримали найвищі результати, переможців всеукраїнських учнівських олімпіад з навчальних предметів, переможців міжнародних учнівських олімпіад з навчальних предметів, вчителів, які підготували переможців міжнародних учнівських олімпіад з навчальних предметів), а також у науковій та спортивній діяльності;
реалізація проектів, зокрема проектів інноваційних освітніх технологій та цифрової трансформації, у сферах освіти, науки та спорту.
5. Функціональними можливостями системи Е-грант є:
завантаження, заповнення та подання документів, необхідних для участі у конкурсах, засобами системи Е-грант з використанням кваліфікованого електронного підпису чи печатки або удосконаленого електронного підпису чи печатки, що базується на кваліфікованому сертифікаті електронного підпису чи печатки та/або інших засобів ідентифікації, що дають змогу однозначно встановити особу користувача;
електронна ідентифікація та автентифікація користувачів з використанням інтегрованої системи електронної ідентифікації, кваліфікованого електронного підпису чи печатки або удосконаленого електронного підпису чи печатки, що базується на кваліфікованому сертифікаті електронного підпису чи печатки, та/або інших засобів ідентифікації, що дають змогу однозначно встановити особу користувача;
захист даних від несанкціонованого доступу, знищення, модифікації шляхом здійснення організаційних і технічних заходів, впровадження засобів та методів технічного захисту інформації;
забезпечення достовірності та цілісності даних, зокрема персональних, шляхом застосування надійних механізмів захисту інформації та упорядкованого доступу до неї;
здійснення пошуку, перегляду, проведення аналізу інформації;
збереження, автоматичне резервування та відновлення даних;
застосування інтерфейсів, адаптованих для осіб з інвалідністю, зокрема для осіб із порушеннями зору, слуху, опорно-рухового апарату, мовлення та інтелектуального розвитку, а також із різними комбінаціями порушень;
взаємодія з інтегрованою системою електронної ідентифікації;
передача/прийняття та оброблення інформації в режимі реального часу, безперервність роботи системи Е-грант;
інші функціональні можливості, необхідні для виконання завдань системи Е-грант.
6. Суб'єктами системи Е-грант є:
1) власник системи Е-грант;
2) технічний адміністратор;
3) володілець інформації;
4) користувачі.
7. Власником системи Е-грант є держава в особі МОН. Володільцем інформації, що обробляється в системі Е-грант, є МОН.
Власник системи Е-грант:
забезпечує нормативно-правове регулювання щодо функціонування системи Е-грант;
надає технічному адміністратору пропозиції (зауваження) щодо функціонування системи Е-грант;
організовує електронну інформаційну взаємодію між системою Е-грант та національними електронними інформаційними ресурсами, іншими інформаційно-комунікаційними системами;
здійснює контроль за функціонуванням системи Е-грант.
8. Технічним адміністратором системи Е-грант є Фонд, що належить до сфери управління МОН. Технічний адміністратор:
1) забезпечує:
здійснення заходів щодо криптографічного та технічного захисту інформації системи Е-грант;
збереження інформації, що обробляється в системі Е-грант;
безпеку персональних даних;
2) здійснює:
заходи щодо створення, модернізації, розвитку, адміністрування та забезпечення належного функціонування системи Е-грант, впровадження системи захисту інформації з підтвердженою відповідністю;
придбання апаратних засобів, необхідних для функціонування системи Е-грант;
технічну та інформаційну підтримку суб'єктів взаємодії та користувачів за допомогою веб-ресурсів, телефонного інформаційного центру тощо;
захист цілісності бази даних системи Е-грант, апаратного та програмного забезпечення, достовірності даних;
захист від несанкціонованого доступу, незаконного використання, незаконного копіювання, спотворення, знищення даних системи Е-грант;
моніторинг технічного стану системи Е-грант;
навчання суб'єктів взаємодії та користувачів;
надання користувачам інформаційної підтримки щодо користування системою Е-грант;
надання/припинення доступу користувачів до системи Е-грант;
визначення за погодженням з власником системи Е-грант порядку користування системою Е-грант;
інші заходи, пов'язані з функціонуванням системи Е-грант.
Модернізація, модифікація, розвиток, адміністрування та забезпечення функціонування системи Е-грант здійснюється з урахуванням вимог постанови Кабінету Міністрів України від 21 лютого 2025 р. № 205 “Деякі питання створення, адміністрування та забезпечення функціонування засобу інформатизації”.
9. Володільцем персональних даних у системі Е-грант є власник системи Е-грант.
Розпорядником персональних даних у системі Е-грант є технічний адміністратор системи Е-грант.
У системі Е-грант обробка персональних даних здійснюється відповідно до Закону України “Про захист персональних даних” та з метою проведення конкурсних відборів, визначених у пункті 4 цього Положення, забезпечення автентичності та електронної ідентифікації користувачів, ведення електронного документообігу, надання грантів за результатами конкурсних відборів.
10. Користувачі можуть:
безоплатно та цілодобово користуватися системою Е-грант;
вносити відомості та завантажувати електронні файли, зберігати створені документи та їх чернетки, фото-, відеоматеріали та електронні документи засобами системи Е-грант;
отримувати інформаційну підтримку щодо користування системою Е-грант;
звертатися до власника системи Е-грант та технічного адміністратора системи Е-грант з пропозиціями (зауваженнями) щодо функціонування системи Е-грант;
користуватися іншими функціональними можливостями системи Е-грант.
11. Система Е-грант ведеться українською мовою і функціонує цілодобово.
Користування системою Е-грант здійснюється на безоплатній основі цілодобово сім днів на тиждень, крім випадків проведення модернізації або планових і позапланових профілактичних та/або технічних робіт, пов'язаних із усуненням технічних та/або методологічних помилок чи технічного збою в роботі, тривалість проведення яких визначається технічним адміністратором.
12. Електронна інформаційна взаємодія між системою Е-грант та іншими інформаційно-комунікаційними системами у разі технічної реалізації здійснюється шляхом електронної інформаційної взаємодії між інформаційно-комунікаційними системами та державними електронними інформаційними ресурсами державних органів з використанням засобів системи електронної взаємодії державних електронних інформаційних ресурсів “Трембіта”.
Обсяг та структура даних, якими обмінюються суб'єкти електронної взаємодії через програмні інтерфейси електронних інформаційних ресурсів (сервіси), визначаються договорами про інформаційну взаємодію, укладеними відповідно до Порядку електронної (технічної та інформаційної) взаємодії, затвердженого постановою Кабінету Міністрів України від 8 вересня 2016 р. № 606 “Деякі питання електронної взаємодії електронних інформаційних ресурсів” (Офіційний вісник України, 2016 р., № 73, ст. 2455; 2021 р., № 52, ст. 3216; 2023 р., № 11, ст. 721).
У разі відсутності технічної можливості передачі даних з використанням системи електронної взаємодії державних електронних інформаційних ресурсів “Трембіта” електронна інформаційна взаємодія між суб'єктами електронної взаємодії здійснюється з використанням інших інформаційно-комунікаційних систем із дотриманням вимог щодо захисту інформації відповідно до статті 8 Закону України “Про захист інформації в інформаційно-комунікаційних системах”.
