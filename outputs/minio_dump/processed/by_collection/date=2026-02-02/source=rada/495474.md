---
source: "rada"
dokid: 495474
nreg: "449-2020-п"
title: "Про затвердження Порядку проведення моніторингу надання та оцінки якості соціальних послуг"
doc_date: 2020-06-01
revision_date: 2026-01-26
status: 5
types: [2, 25, 99]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 1 червня 2020 р. № 449
Київ
Про затвердження Порядку проведення моніторингу надання та оцінки якості соціальних послуг
{Із змінами, внесеними згідно з Постановами КМ
№ 490 від 19.05.2021
№ 560 від 07.05.2022
№ 64 від 14.01.2026}
Відповідно до статті 11 Закону України “Про соціальні послуги” Кабінет Міністрів України постановляє:
Затвердити Порядок проведення моніторингу надання та оцінки якості соціальних послуг, що додається.
Прем'єр-міністр України
Д.ШМИГАЛЬ
Інд. 73
ЗАТВЕРДЖЕНО
постановою Кабінету Міністрів України
від 1 червня 2020 р. № 449
ПОРЯДОК
проведення моніторингу надання та оцінки якості соціальних послуг
{У тексті Порядку слово “Держсоцслужба” в усіх відмінках замінено словом “Нацсоцслужба” у відповідному відмінку згідно з Постановою КМ № 490 від 19.05.2021}
Загальна частина
1. Цей Порядок визначає процедуру проведення моніторингу надання та оцінки якості соціальних послуг, запроваджує єдиний підхід до збору, оброблення, узагальнення інформації про проведення зазначених моніторингу та оцінки в системі надання соціальних послуг.
2. У цьому Порядку терміни вживаються у значенні, наведеному в Законі України “Про соціальні послуги” та інших нормативно-правових актах у сфері соціального захисту, соціальної роботи, надання соціальних послуг.
3. Суб'єктами моніторингу надання та оцінки якості соціальних послуг є:
Нацсоцслужба;
Рада міністрів Автономної Республіки Крим, структурні підрозділи з питань соціального захисту населення обласних, Київської та Севастопольської міських держадміністрацій (далі - регіональний орган соціального захисту населення);
структурний підрозділ з питань соціального захисту населення районної у мм. Києві та Севастополі держадміністрації, виконавчий орган сільської, селищної, міської, районної у містах (у разі її утворення) ради (далі - місцевий орган соціального захисту населення);
{Абзац четвертий пункту 3 в редакції Постанови КМ № 64 від 14.01.2026}
об'єднання надавачів соціальних послуг;
надавачі соціальних послуг незалежно від форми власності, зокрема міжнародні неурядові, громадські, благодійні організації (крім надавачів соціальних послуг, що надають такі послуги на непрофесійній основі).
{Абзац шостий пункту 3 із змінами, внесеними згідно з Постановою КМ № 64 від 14.01.2026}
4. Основними завданнями моніторингу надання та оцінки якості соціальних послуг є:
1) визначення кількості осіб в адміністративно-територіальній одиниці, які потребують соціальних послуг;
2) визначення кількості надавачів соціальних послуг та їх потужностей;
3) забезпечення жителів адміністративно-територіальної одиниці якісними соціальними послугами, що відповідають їх потребам;
4) підготовка звітів про надання соціальних послуг;
5) планування роботи з розвитку системи надання соціальних послуг;
6) розвиток ринку соціальних послуг відповідно до реальних потреб отримувачів таких послуг;
7) проведення аналізу виконання норм законодавства з надання соціальних послуг, дотримання державних стандартів надання соціальних послуг;
8) розроблення пропозицій щодо формування державної політики у сфері надання соціальних послуг.
5. Звітність про проведення моніторингу надання та оцінки якості соціальних послуг (статистичні, адміністративні, оперативні звіти) формується в електронний документ, що надсилається на електронну адресу суб'єкта моніторингу надання та оцінки якості соціальних послуг у строки, визначені цим Порядком.
6. Моніторинг надання соціальних послуг та оцінка їх якості проводяться за методикою, затвердженою Мінсоцполітики.
Проведення моніторингу надання соціальних послуг
7. Моніторинг надання соціальних послуг передбачає збір та оброблення інформації про надання соціальних послуг, проведення аналізу узагальненої інформації та планування роботи з розвитку системи надання соціальних послуг.
Інформація про надання соціальних послуг складається із статистичних, адміністративних, оперативних даних про потреби жителів адміністративно-територіальної одиниці у соціальних послугах, про діяльність надавачів соціальних послуг та їх кількість.
8. Збір даних моніторингу проводиться один раз на рік або щокварталу (щомісяця) відповідно до законодавства у сфері надання соціальних послуг, оперативних даних - за потреби.
9. Під час проведення моніторингу надання соціальних послуг враховуються результати оцінки якості соціальних послуг, опитувань жителів адміністративно-територіальної одиниці щодо надання соціальних послуг, національних досліджень (за наявності), контролю за додержанням вимог Закону України “Про соціальні послуги”.
10. Опитування жителів адміністративно-територіальної одиниці проводиться регіональними органами соціального захисту населення за формою згідно з додатком за допомогою засобів зв'язку, інформаційних, телекомунікаційних, інформаційно-телекомунікаційних систем або під час особистого прийому в приміщені органу соціального захисту населення, безпосередньо за місцем проживання/перебування особи за її попередньою згодою.
Результати опитування оприлюднюються в офіційних друкованих виданнях, на офіційному веб-сайті, на єдиному державному веб-порталі відкритих даних, на інформаційних стендах регіонального органу соціального захисту населення або в будь-який інший спосіб.
11. Етапами проведення моніторингу надання соціальних послуг є:
1) проведення аналізу інформації про надання соціальних послуг;
2) проведення аналізу системи надання соціальних послуг з урахуванням потреб жителів адміністративно-територіальної одиниці громади у соціальних послугах;
3) розроблення показників моніторингу надання соціальних послуг, згідно з формою, затвердженою Мінсоцполітики;
4) визначення пріоритетних результатів діяльності у сфері надання соціальних послуг з урахуванням відповідності соціальних послуг визначеним потребам у соціальних послугах адміністративно-територіальної одиниці та плану пріоритетних дій Уряду;
5) планування розвитку системи надання соціальних послуг.
12. Під час проведення моніторингу надання соціальних послуг використовуються дані щодо:
діяльності надавачів соціальних послуг (їх кількість, типи, потужність тощо);
потреб жителів адміністративно-територіальної одиниці у соціальних послугах;
причин виникнення (зміни) потреб жителів адміністративно-територіальної одиниці у соціальних послугах;
динаміки потреби адміністративно-територіальної одиниці у соціальних послугах за видами порівняно з попереднім звітним періодом;
фактичної кількості наданих соціальних послуг за звітний період;
людських та бюджетних ресурсів, залучених для надання соціальних послуг;
соціальних груп, які отримують соціальні послуги;
програмного планування надання соціальних послуг і щодо місцевих програм проведення соціальної роботи та надання соціальних послуг;
соціально-економічного розвитку регіонів;
цільового витрачання бюджетних коштів.
13. Надавачі соціальних послуг:
проводять облік та аналіз, у тому числі порівняльний, показників діяльності з надання соціальних послуг;
подають в електронному вигляді щороку до 1 лютого місцевим органам соціального захисту населення дані обліку та результати аналізу показників діяльності з надання соціальних послуг.
14. Місцеві органи соціального захисту населення:
проводять збір та узагальнення даних, поданих надавачами соціальних послуг, їх порівняльний аналіз;
подають в електронному вигляді щороку до 1 березня регіональним органам соціального захисту населення узагальнені дані моніторингу надання соціальних послуг та аналітичну записку, в якій зазначається інформація про зміни.
15. Регіональні органи соціального захисту населення:
проводять збір даних моніторингу надання соціальних послуг, що надаються на рівні адміністративно-територіальної одиниці, та діяльності надавачів соціальних послуг, що функціонують на регіональному рівні;
узагальнюють дані моніторингу надання соціальних послуг і проводять їх порівняльний аналіз, у тому числі з урахуванням визначених потреб жителів адміністративно-територіальної одиниці в соціальних послугах;
подають в електронному вигляді щороку до 1 квітня узагальнені дані моніторингу надання соціальних послуг та аналітичну записку Нацсоцслужбі.
16. Нацсоцслужба подає в електронному вигляді Мінсоцполітики узагальнений звіт за результатами аналізу моніторингу надання соціальних послуг, який містить зведені таблиці, графіки, а також аналітичну записку та структуровані пропозиції щодо вдосконалення законодавства у сфері надання соціальних послуг та вдосконалення показників моніторингу.
17. Результати моніторингу надання соціальних послуг та їх результати порівняльного аналізу розміщуються на офіційних веб-сайтах суб'єктів моніторингу надання та оцінки якості соціальних послуг.
Оцінка якості соціальних послуг
18. Оцінка якості соціальних послуг проводиться шляхом вжиття комплексу заходів, спрямованих на встановлення рівня відповідності наданих соціальних послуг затвердженим державним стандартам соціальних послуг.
Оцінка якості соціальних послуг не проводиться у разі введення на території України або адміністративно-територіальної одиниці, де надавалися соціальні послуги, надзвичайного або воєнного стану, та протягом трьох місяців після його припинення (скасування).
{Пункт 18 доповнено абзацом згідно з Постановою КМ № 560 від 07.05.2022}
19. Етапами проведення оцінки якості соціальних послуг є:
1) планування та проведення оцінки якості соціальних послуг;
2) проведення аналізу результатів оцінки якості соціальних послуг;
3) розміщення результатів проведеної оцінки якості соціальних послуг в офіційних друкованих виданнях, на офіційному веб-сайті, на єдиному державному веб-порталі відкритих даних, на інформаційних стендах надавача соціальних послуг або в будь-який інший спосіб;
4) розроблення заходів, спрямованих на підвищення якості надання соціальних послуг;
5) моніторинг здійснення заходів, спрямованих на підвищення якості надання соціальних послуг.
20. Суб'єкти моніторингу надання та оцінки якості соціальних послуг інформують про перелік соціальних послуг, якими можуть скористатися жителі адміністративно-територіальної одиниці, їх зміст і порядок надання у формі, доступній для сприйняття особами з будь-яким видом порушення здоров'я.
21. Методи оцінки якості соціальних послуг:
1) опитування отримувачів соціальних послуг або їх законних представників;
2) спостереження за процесом надання соціальних послуг;
3) бесіди / співбесіди з персоналом надавача соціальних послуг;
4) вивчення документації надавача соціальних послуг, іншої документації, у тому числі звернень отримувачів соціальних послуг.
Опитування отримувачів соціальних послуг проводиться надавачами соціальних послуг за допомогою засобів зв'язку, інформаційних, телекомунікаційних, інформаційно-телекомунікаційних систем або під час особистого прийому в приміщенні органу соціального захисту населення, безпосередньо за місцем проживання / перебування особи за її попередньою згодою, а також шляхом розсилання на адресу електронної пошти отримувачів соціальних послуг повідомлення з посиланням на офіційний веб-сайт Нацсоцслужби, де міститься анкета з питаннями щодо якості наданих соціальних послуг. Результати опитування отримувачів соціальних послуг узагальнюються та розміщуються на офіційному веб-сайті Нацсоцслужби.
22. Оцінка якості соціальних послуг може бути внутрішньою або зовнішньою.
23. Внутрішня оцінка якості соціальних послуг проводиться надавачем соціальних послуг один раз на рік не пізніше ніж 31 липня.
24. Метою проведення внутрішньої оцінки якості соціальних послуг є:
удосконалення діяльності надавача соціальних послуг;
підвищення рівня професійної компетенції персоналу надавача соціальних послуг;
виявлення та обговорення проблем, що гальмують розвиток надання соціальних послуг;
виявлення та виправлення недоліків надання соціальних послуг надавачем соціальних послуг;
підвищення якості соціальних послуг.
25. Надавач соціальних послуг готує звіт за результатами проведення внутрішньої оцінки якості соціальних послуг та оприлюднює його на власному офіційному веб-сайті.
26. Зовнішня оцінка якості соціальних послуг проводиться засновником надавача соціальних послуг (крім надавача соціальних послуг приватної форми власності) або іншими органами на замовлення місцевих органів виконавчої влади та органів місцевого самоврядування, об'єднання надавачів соціальних послуг, центральних органів виконавчої влади, у тому числі замовників соціальних послуг (далі - замовник оцінки), за рахунок коштів, передбачених у місцевому бюджеті, із залученням за згодою громадських об'єднань, що спеціалізуються на проведенні зовнішньої оцінки (далі - суб'єкти, що проводять зовнішню оцінку).
{Пункт 26 із змінами, внесеними згідно з Постановою КМ № 64 від 14.01.2026}
27. Зовнішня оцінка якості соціальних послуг проводиться один раз на рік до 30 червня, а в разі тимчасового надання соціальної послуги, що оцінюється, - не пізніше ніж через один місяць після закінчення надання такої соціальної послуги.
28. За результатами проведення зовнішньої оцінки якості соціальних послуг суб'єктами, що проводять зовнішню оцінку, складається звіт та подається в електронному вигляді замовнику оцінки.
29. Результати зовнішньої оцінки можуть бути оскаржені надавачем, отримувачем соціальних послуг, іншими суб'єктами моніторингу надання та оцінки якості соціальних послуг у 30-денний строк з дня їх оприлюднення шляхом подання ними відповідної заяви в електронному, паперовому вигляді (у випадках, передбачених законодавством) замовнику оцінки.
30. Остаточний звіт про проведення зовнішньої оцінки, який містить інформацію стосовно досягнень, недоліків та рекомендації щодо підвищення якості наданих соціальних послуг, організації роботи надавача соціальних послуг надсилається в електронному вигляді надавачу соціальних послуг.
31. Результати оцінки якості соціальних послуг, у тому числі остаточний звіт про проведення зовнішньої оцінки, доводяться до відома персоналу надавача соціальних послуг, отримувачів соціальних послуг, жителів адміністративно-територіальної одиниці, на території якої діє надавач соціальних послуг, шляхом розміщення в офіційних друкованих виданнях, на офіційному веб-сайті, на єдиному державному веб-порталі відкритих даних, інформаційних стендах або в будь-який інший спосіб.
32. За результатами оцінки якості соціальних послуг розробляються заходи з підвищення якості надання соціальних послуг, удосконалення діяльності надавачів соціальних послуг.
33. Узагальнення та проведення аналізу результатів внутрішньої та зовнішньої оцінки якості соціальних послуг проводиться:
Нацсоцслужбою;
регіональними органами соціального захисту населення;
місцевими органами соціального захисту населення.
34. Місцеві органи соціального захисту населення:
узагальнюють дані, подані надавачами соціальних послуг, і проводять їх порівняльний аналіз;
не пізніше ніж через 90 днів після проведення оцінки якості соціальних послуг подають в електронному вигляді регіональним органам соціального захисту населення узагальнені дані оцінки якості соціальних послуг і аналітичну записку, де пояснюються зміни даних.
35. Регіональні органи соціального захисту населення:
узагальнюють дані оцінки якості соціальних послуг, подані місцевими органами соціального захисту населення;
подають в електронному вигляді Нацсоцслужбі узагальнені результати зовнішньої оцінки якості соціальних послуг.
36. Нацсоцслужба:
готує загальний звіт про проведення оцінки надання соціальних послуг, пропозиції щодо коригування пріоритетних напрямів і завдань соціальної політики у сфері надання соціальних послуг;
подає в електронному вигляді Мінсоцполітики узагальнений звіт про проведення оцінки надання соціальних послуг не пізніше ніж через 90 днів після надходження узагальнених результатів внутрішньої та зовнішньої оцінки якості соціальних послуг.
37. Результати узагальнення даних щодо оцінки якості соціальних послуг та порівняльного аналізу оприлюднюються суб'єктами моніторингу надання та оцінки якості соціальних послуг в офіційних друкованих виданнях, на офіційному веб-сайті, на єдиному державному веб-порталі відкритих даних, на інформаційних стендах або в будь-який інший спосіб.
38. Кожен надавач соціальних послуг на підставі результатів аналізу оцінки якості соціальних послуг корегує програми соціально-економічного розвитку та проводить роботу з удосконалення порядку надання соціальних послуг.
39. Узагальнений річний звіт про проведення оцінки якості соціальних послуг оприлюднюється на офіційному веб-сайті Мінсоцполітики не пізніше п'яти робочих днів з дня його затвердження.
Додаток
до Порядку
АНКЕТА
щодо якості наданих соціальних послуг
