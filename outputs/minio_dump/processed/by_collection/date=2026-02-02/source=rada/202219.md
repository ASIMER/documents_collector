---
source: "rada"
dokid: 202219
nreg: "622-2006-п"
title: "Про затвердження Положення про Державний реєстр географічних назв"
doc_date: 2006-05-11
revision_date: 2025-12-18
status: 5
types: [2, 11]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 11 травня 2006 р. № 622
Київ
Про затвердження Положення про Державний реєстр географічних назв
{Із змінами, внесеними згідно з Постановами КМ
№ 200 від 22.02.2012
№ 379 від 27.05.2015
№ 801 від 01.08.2023
№ 326 від 21.03.2025
№ 1653 від 10.12.2025}
Відповідно до статті 9 Закону України "Про географічні назви" Кабінет Міністрів України постановляє:
Затвердити Положення про Державний реєстр географічних назв, що додається.
Прем'єр-міністр України
Ю. ЄХАНУРОВ
Інд. 33
ЗАТВЕРДЖЕНО
постановою Кабінету Міністрів України
від 11 травня 2006 р. № 622
(в редакції постанови Кабінету Міністрів України
від 1 серпня 2023 р. № 801)
ПОЛОЖЕННЯ
про Державний реєстр географічних назв
1. Це Положення визначає порядок створення та ведення Державного реєстру географічних назв, отримання інформації щодо їх встановлення, ведення обліку та державної реєстрації географічних назв, надання відомостей з Державного реєстру географічних назв.
2. У цьому Положенні терміни вживаються у значенні, наведеному в Законі України “Про географічні назви”.
3. Державний реєстр географічних назв (далі - Державний реєстр) - це інформаційно-комунікаційна система, призначена для внесення відомостей про назви географічних об'єктів, ведення обліку та державної реєстрації встановлених та унормованих географічних назв, збереження, пошуку відомостей та доступу до них.
4. Держателем Державного реєстру є Держгеокадастр.
Майнові права інтелектуальної власності на Державний реєстр належать Держгеокадастру.
5. Держгеокадастр забезпечує створення та ведення Державного реєстру, встановлення, унормування, ведення обліку та державну реєстрацію географічних назв, оприлюднення відомостей на своєму офіційному веб-сайті, надання відомостей з Державного реєстру органам державної влади, органам місцевого самоврядування, юридичним та фізичним особам.
Держгеокадастр забезпечує оприлюднення та відображення геопросторових даних та метаданих за допомогою сервісів національного геопорталу відповідно до Закону України “Про національну інфраструктуру геопросторових даних”.
{Пункт 5 доповнено абзацом згідно з Постановою КМ № 326 від 21.03.2025}
6. Державний реєстр створюється та ведеться державною мовою з використанням інформаційно-комунікаційної системи та складається з двох частин:
відомості про назви географічних об'єктів, що розташовані на території України;
відомості про назви географічних об'єктів інших держав, а також географічних об'єктів Землі, на які не поширюються суверенітет та юрисдикція будь-якої держави, які використовуються в Україні.
7. Держгеокадастр визначає адміністратора Державного реєстру - державне підприємство, що належить до сфери його управління та здійснює технічне і технологічне супроводження та адміністрування Державного реєстру.
Адміністратор Державного реєстру здійснює:
функціонування Державного реєстру;
внесення актуальних та достовірних відомостей Державного реєстру;
ведення обліку та державну реєстрацію географічних назв;
збереження і захист відомостей Державного реєстру;
доступ до відомостей Державного реєстру;
створення та постійне оновлення резервної копії Державного реєстру;
{Пункт 7 доповнено новим абзацом згідно з Постановою КМ № 326 від 21.03.2025}
інформаційну взаємодію між Державним реєстром та національним геопорталом, іншими реєстрами і кадастрами.
{Абзац дев'ятий пункту 7 із змінами, внесеними згідно з Постановою КМ № 326 від 21.03.2025}
Заходи щодо створення, впровадження та супроводження програмного забезпечення Державного реєстру, технічного і технологічного забезпечення, збереження та захисту даних Державного реєстру, технічні і технологічні заходи з надання доступу до Державного реєстру здійснюються адміністратором Державного реєстру відповідно до вимог Закону України “Про захист інформації в інформаційно-комунікаційних системах” та цього Положення.
Адміністрування Державного реєстру здійснюється його адміністратором на підставі договору на проведення робіт та надання послуг, який укладається між Держгеокадастром та державним підприємством, яке визначене адміністратором Державного реєстру.
8. Електронна інформаційна взаємодія Державного реєстру з національним геопорталом, іншими електронними інформаційними ресурсами здійснюється відповідно до Порядку електронної (технічної та інформаційної) взаємодії, затвердженого постановою Кабінету Міністрів України від 8 вересня 2016 р. № 606 “Деякі питання електронної взаємодії електронних інформаційних ресурсів” (Офіційний вісник України, 2016 р., № 73, ст. 2455; 2021 р., № 52, ст. 3216; 2023 р., № 11, ст. 721), та Порядку функціонування національної інфраструктури геопросторових даних, затвердженого постановою Кабінету Міністрів України від 26 травня 2021 р. № 532 (Офіційний вісник України, 2021 р., № 44, ст. 2701).
{Пункт 8 в редакції Постанови КМ № 326 від 21.03.2025}
9. Публічними реєстраторами Державного реєстру є уповноважені адміністратором Державного реєстру посадові особи з реєстрації (далі - реєстратори).
Відомості про назви географічних об'єктів створюються реєстраторами за відповідними джерелами інформації залежно від виду географічного об'єкта шляхом заповнення обліково-реєстраційних форм Державного реєстру, затверджених Мінекономіки.
{Абзац другий пункту 9 із змінами, внесеними згідно з Постановою КМ № 1653 від 10.12.2025}
10. Джерелами для формування Державного реєстру, встановлення назв географічних об'єктів України для їх державної реєстрації залежно від виду географічного об'єкта є акти органів державної влади та органів місцевого самоврядування з питань найменування та перейменування географічних об'єктів, інформація та дані центральних органів виконавчої влади, відомості державних реєстрів та кадастрів, результати картографування території під час створення та оновлення державних топографічних карт різних масштабів і проведення топонімічних досліджень, а також архівні, картографічні, статистичні, енциклопедичні та інші довідкові видання.
Інформація органів місцевого самоврядування та центральних органів виконавчої влади про найменування та перейменування географічних об'єктів України, інші відомості про географічні об'єкти подається ними Держгеокадастру на його запит.
11. До Державного реєстру вносяться, зокрема, такі реєстрові дані і метадані щодо основних відомостей про назви географічних об'єктів України:
унормована назва географічного об'єкта українською мовою та латиницею, дата і номер її реєстрації;
джерело і дата найменування та перейменування географічного об'єкта;
вид географічного об'єкта із зазначенням джерела і дати встановлення відомостей про нього;
категорія населеного пункту та у разі потреби статус населеного пункту як адміністративного центру територіальної громади, району, області, міста із спеціальним статусом, столиці Автономної Республіки Крим, столиці України із зазначенням джерела встановлення відомостей;
місце розташування географічного об'єкта із зазначенням джерела встановлення відомостей про нього;
географічні координати географічного об'єкта (широта і довгота).
Інші відомості про географічні об'єкти України, що визначені в обліково-реєстраційних формах (історичні назви, перейменування, зміна виду географічного об'єкта, статусу або категорії населеного пункту тощо), вносяться до Державного реєстру за наявності.
12. Відомості про найменування та перейменування географічних об'єктів України вносяться реєстраторами до Державного реєстру у строк, що не перевищує десяти робочих днів:
з дати оприлюднення відповідних рішень Верховної Ради України та Кабінету Міністрів України;
з дня реєстрації Держгеокадастром супровідного листа щодо інформації про найменування та перейменування географічних об'єктів, що здійснюється за рішенням Київської та Севастопольської міських рад, Верховної Ради Автономної Республіки Крим, обласних, районних, сільських, селищних та міських рад, поданого на його запит.
13. До Державного реєстру вносяться, зокрема, реєстрові дані і метадані щодо основних відомостей про назви географічних об'єктів інших держав та назви географічних об'єктів Землі, на які не поширюються суверенітет та юрисдикція будь-якої держави, які використовуються в Україні, унормовані та передані державною мовою з офіційної мови оригіналу за відповідними правилами, встановленими Мінекономіки:
{Абзац перший пункту 13 із змінами, внесеними згідно з Постановами КМ № 326 від 21.03.2025, № 1653 від 10.12.2025}
унормована українською мовою назва географічного об'єкта, дата і номер її обліку;
джерело і дата встановлення географічної назви українською мовою;
назва географічного об'єкта офіційною мовою (мовами) із зазначенням джерела встановлення відомостей;
вид географічного об'єкта із зазначенням джерела і дати встановлення відомостей про нього;
назва країни (місцеположення географічного об'єкта), де розташовано географічний об'єкт, із зазначенням джерела встановлення відомостей;
інформація про офіційну мову (мови) із зазначенням джерела встановлення відомостей;
географічні координати географічного об'єкта (широта і довгота).
Інші відомості про географічні об'єкти інших держав та їх назви, що визначені у відповідних обліково-реєстраційних формах (варіанти назви та виду географічного об'єкта, історичні назви, перейменування тощо), вносяться до Державного реєстру за наявності.
14. Відомості про назви географічних об'єктів інших держав та назви географічних об'єктів Землі, на які не поширюються суверенітет та юрисдикція будь-якої держави, які використовуються в Україні, встановлюються за офіційними національними та міжнародними джерелами інформації про географічні назви (реєстри, бази даних, каталоги, переліки тощо), географічними словниками і довідниками, енциклопедичними, картографічними та іншими довідковими виданнями та матеріалами і вносяться до Державного реєстру у строк, що не перевищує тридцяти робочих днів з дня їх встановлення.
15. Актуалізація відомостей Державного реєстру здійснюється постійно за офіційними джерелами інформації, реєстрами, базами даних, каталогами, переліками, географічними словниками і довідниками, енциклопедичними, картографічними та іншими довідковими виданнями та матеріалами, але не рідше ніж один раз на місяць.
16. Державна реєстрація та облік географічних назв, встановлених та унормованих відповідно до вимог Закону України “Про географічні назви”, ведеться з використанням інформаційно-комунікаційної системи шляхом їх внесення до обліково-реєстраційних форм Державного реєстру.
Державна реєстрація унормованої назви географічного об'єкта України здійснюється шляхом присвоєння реєстраційного номера інформаційно-комунікаційною системою.
Облік унормованої назви географічного об'єкта інших держав та назви географічних об'єктів Землі, на які не поширюються суверенітет та юрисдикція будь-якої держави, яка використовується в Україні, здійснюється шляхом присвоєння облікового номера інформаційно-комунікаційною системою.
Ідентифікатором географічної назви у Державному реєстрі є реєстраційний (обліковий) номер унормованої географічної назви, який складається з літери та порядкового номера, який не повторюється, не змінюється і зберігається за цією назвою.
Під час перейменування географічного об'єкта його нова назва реєструється (обліковується) в Державному реєстрі під іншим номером. До обліково-реєстраційної форми перейменованого географічного об'єкта вноситься відповідна інформація.
Пошук відомостей у Державному реєстрі здійснюється за реєстраційним (обліковим) номером або географічною назвою за принципом повного або часткового збігу.
17. Унормовані географічні назви, що зареєстровані або обліковуються в Державному реєстрі, є офіційними і підлягають обов'язковому використанню органами державної влади та органами місцевого самоврядування у межах здійснення їх повноважень в офіційних документах, Державному земельному кадастрі, містобудівному кадастрі, інших кадастрах природних ресурсів і реєстрах, базах даних, а також офіційних каталогах, довідниках, словниках і переліках географічних назв, виданих та/або оприлюднених ними в Інтернеті.
18. Оприлюдненню на офіційному веб-сайті Держгеокадастру підлягають такі відомості Державного реєстру:
унормована назва географічного об'єкта українською мовою;
реєстраційний номер у Державному реєстрі унормованої назви географічного об'єкта України;
обліковий номер у Державному реєстрі - для унормованих назв географічного об'єкта інших держав та назв географічних об'єктів Землі, на які не поширюються суверенітет та юрисдикція будь-якої держави, які використовуються в Україні;
вид географічного об'єкта;
місце розташування географічного об'єкта.
Користування зазначеними відомостями здійснюється шляхом безоплатного доступу в режимі пошуку, перегляду, копіювання та роздрукування відомостей.
19. Надання відомостей з Державного реєстру за запитами органів державної влади, органів місцевого самоврядування, юридичних та фізичних осіб здійснюється Держгеокадастром безоплатно.
У запиті зазначається інформація про запитувані відомості, назву, вид та місце розташування географічного об'єкта, спосіб надання даних (у паперовій або електронній формі).
За результатом розгляду запиту Держгеокадастр надає у паперовій або електронній формі інформацію у строк, що не перевищує п'яти робочих днів з дня реєстрації запиту.
20. Виключною підставою для відмови у наданні відомостей з Державного реєстру є відсутність запитуваних відомостей.
21. Фінансування діяльності, пов'язаної із створенням та веденням Державного реєстру, здійснюється за рахунок бюджетних коштів та інших джерел, не заборонених законодавством.
{Положення в редакції Постанови КМ № 801 від 01.08.2023}
