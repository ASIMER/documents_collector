---
source: "rada"
dokid: 261946
nreg: "413-2008-п"
title: "Про затвердження Порядку використання коштів, передбачених у державному бюджеті для здійснення протиепізоотичних заходів, та переліку послуг спеціалістів ветеринарної медицини, які провадять ветеринарну практику, за здійснення обов'язкових або необхідних протиепізоотичних заходів та розмірів їх оплати"
doc_date: 2008-04-23
revision_date: 2025-12-18
status: 5
types: [2, 25, 35]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 23 квітня 2008 р. № 413
Київ
Про затвердження Порядку використання коштів, передбачених у державному бюджеті для здійснення протиепізоотичних заходів, та переліку послуг спеціалістів ветеринарної медицини, які провадять ветеринарну практику, за здійснення обов'язкових або необхідних протиепізоотичних заходів та розмірів їх оплати
{Назва Постанови із змінами, внесеними згідно з Постановою КМ № 108 від 18.02.2009}
{Із змінами, внесеними згідно з Постановами КМ
№ 108 від 18.02.2009
№ 166 від 28.02.2011
№ 849 від 10.08.2011
№ 233 від 08.04.2013
№ 551 від 05.08.2015
№ 692 від 05.10.2016
№ 75 від 14.02.2018
№ 1050 від 12.12.2018
№ 1049 від 04.12.2019
№ 1141 від 08.10.2022
№ 616 від 19.06.2023
№ 144 від 09.02.2024
№ 1653 від 10.12.2025}
Кабінет Міністрів України постановляє:
Затвердити такі, що додаються:
Порядок використання коштів, передбачених у державному бюджеті для здійснення протиепізоотичних заходів;
{Абзац другий постановляючої частини із змінами, внесеними згідно з Постановою КМ № 108 від 18.02.2009}
перелік послуг спеціалістів ветеринарної медицини, які провадять ветеринарну практику, за здійснення обов'язкових або необхідних протиепізоотичних заходів та розміри їх оплати.
Прем'єр-міністр України
Ю. ТИМОШЕНКО
Інд. 22
ЗАТВЕРДЖЕНО
постановою Кабінету Міністрів України
від 23 квітня 2008 р. № 413
ПОРЯДОК
використання коштів, передбачених у державному бюджеті для здійснення протиепізоотичних заходів
{Назва Порядку із змінами, внесеними згідно з Постановою КМ № 108 від 18.02.2009}
{У тексті Порядку слова "Мінагрополітики" та "Держкомветмедицини" замінено відповідно словами "Міністерство аграрної політики та продовольства" та "Державна ветеринарна та фітосанітарна служба" у відповідному відмінку згідно з Постановою КМ № 166 від 28.02.2011}
{У тексті Порядку: слова "Державна ветеринарна та фітосанітарна служба" в усіх відмінках замінено словом "Держпродспоживслужба" у відповідному відмінку; слова "головне управління ветеринарної медицини в Автономній Республіці Крим, областях, мм. Києві та Севастополі" і "управління ветеринарної медицини в районі (місті)" у всіх відмінках і формах числа замінено відповідно словами "головне управління Держпродспоживслужби в області, м. Києві" і "управління Держпродспоживслужби в місті, районі" у відповідному відмінку і числі згідно з Постановою КМ № 692 від 05.10.2016}
{У тексті Порядку слова "Міністерство аграрної політики та продовольства" в усіх відмінках замінено словом "Мінагрополітики" згідно з Постановою КМ № 75 від 14.02.2018}
{У тексті Порядку слово "Мінагрополітики" замінено словом "Мінекономіки" згідно з Постановою КМ № 1049 від 04.12.2019}
{У тексті Порядку слово “Мінагрополітики” замінено словом “Мінекономіки” згідно з Постановою КМ № 1653 від 10.12.2025}
1. Цей Порядок визначає механізм використання коштів, передбачених у державному бюджеті за програмою “Протиепізоотичні заходи та участь у Всесвітній організації охорони здоров'я тварин (МЕБ)” (далі - бюджетні кошти).
{Абзац перший пункту 1 в редакції Постанови КМ № 144 від 09.02.2024}
Головним розпорядником бюджетних коштів є Господарсько-фінансовий департамент Секретаріату Кабінету Міністрів України, відповідальним виконавцем бюджетної програми - Держпродспоживслужба, розпорядниками бюджетних коштів нижчого рівня - її територіальні органи, а також підпорядковані їй державні установи.
{Абзац другий пункту 1 із змінами, внесеними згідно з Постановами КМ № 1141 від 08.10.2022, № 616 від 19.06.2023}
{Пункт 1 із змінами, внесеними згідно з Постановою КМ № 108 від 18.02.2009; в редакції Постанови КМ № 166 від 28.02.2011}
2. Бюджетні кошти спрямовуються на:
1) здійснення заходів з профілактики, локалізації та за необхідності - ліквідації інфекційних і паразитарних хвороб тварин за переліком згідно з додатком 1:
здійснення ветеринарно-санітарних та протиепізоотичних заходів спеціалістами ветеринарної медицини у разі виникнення інфекційних хвороб, що не реєструвалися на території України;
організацію комісій з питань вивчення хвороб з невизначеною етиологією або тих, що не реєструвалися на території України, згідно з рішенням Державної надзвичайної протиепізоотичної комісії при Кабінеті Міністрів України (далі - Комісія);
видання інструкцій, положень, методичних рекомендацій щодо проведення профілактики, діагностики та ліквідації хвороб, настанов із застосування ветеринарних препаратів;
здійснення профілактичних щеплень і обробки тварин;
2) проведення лабораторно-діагностичних досліджень при інфекційних та паразитарних хворобах тварин за переліком згідно з додатком 2 та регулярних радіологічних досліджень товарів з контрольних пунктів з відбором проб на ізотопи цезію, стронцію та інші радіонукліди;
3) матеріально-технічне забезпечення спеціалізованим обладнанням і транспортом:
придбання спеціалізованого обладнання для проведення дезінфекції на всіх об'єктах державного ветеринарно-санітарного контролю та нагляду;
придбання спеціалізованого лабораторного обладнання, індивідуальних засобів захисту, спецодягу, дезінфекційних засобів для персоналу, лабораторних тварин, інструментів, перев'язувального матеріалу, що необхідні для боротьби з інфекційними і паразитарними хворобами тварин, зазначеними у додатку 1;
придбання спеціалізованих транспортних засобів ветеринарної медицини, придбання запасних частин, вузлів, пально-мастильних матеріалів, витрати на оплату послуг телефонного та іншого електронного зв'язку і відрядження, пов'язані із здійсненням заходів щодо запобігання та ліквідації інфекційних і паразитарних хвороб тварин, зазначених у додатку 1.
{Абзац четвертий підпункту 3 пункту 2 із змінами, внесеними згідно з Постановою КМ № 616 від 19.06.2023}
Перелік спеціалізованих транспортних засобів та спеціалізованого обладнання, що закуповуються для здійснення протиепізоотичних заходів, затверджується Держпродспоживслужбою за погодженням з Господарсько-фінансовим департаментом Секретаріату Кабінету Міністрів України, Мінекономіки і Комісією;
{Абзац п'ятий підпункту 3 пункту 2 із змінами, внесеними згідно з Постановами КМ № 1141 від 08.10.2022, № 616 від 19.06.2023}
4) придбання ветеринарних препаратів (ветеринарних лікарських і ветеринарних імунобіологічних засобів, антисептиків, дезінфектантів, інсектоакарицидів, дератизацидів, діагностикумів), у тому числі створення резерву ветеринарних препаратів, які застосовуються для профілактики та ліквідації хвороб тварин, зазначених у додатках 1 і 2.
Обсяг резерву ветеринарних препаратів визначається згідно з методикою, затвердженою Держпродспоживслужбою за погодженням з Мінекономіки і Комісією;
{Абзац другий підпункту 4 пункту 2 із змінами, внесеними згідно з Постановою КМ № 1141 від 08.10.2022}
5) депонування, випробування штамів мікроорганізмів і біологічних препаратів у Державному науково-контрольному інституті біотехнологій і штамів мікроорганізмів, дослідження ветеринарних препаратів, кормів та кормових добавок і методів контролю їх безпечності та якості у Державному науково-дослідному контрольному інституті ветеринарних препаратів і кормових добавок;
{Підпункт 5 пункту 2 із змінами, внесеними згідно з Постановою КМ № 108 від 18.02.2009}
6) відшкодування витрат на транспортування та зберігання ветеринарних препаратів установам ветеринарної медицини, які мають необхідні для надання зазначених послуг умови, відповідну матеріальну базу (склади, холодильники, обладнаний транспорт) і забезпечені спеціалістами. Зазначені послуги визначаються в договорах, укладених між замовником (Держпродспоживслужбою, його територіальними органами) і виконавцем.
Відшкодування витрат на транспортування та зберігання ветеринарних препаратів установам ветеринарної медицини здійснюється в межах бюджетних асигнувань, установлених кошторисами, та відповідно до граничних норм, які визначаються згідно з методикою, затвердженою Держпродспоживслужбою за погодженням з Мінекономіки і Комісією;
{Абзац другий підпункту 6 пункту 2 із змінами, внесеними згідно з Постановою КМ № 1141 від 08.10.2022}
{Підпункт 7 пункту 2 виключено на підставі Постанови КМ № 75 від 14.02.2018}
8) надання невідкладної лікувальної допомоги спеціалістами державної ветеринарної медицини з безоплатним використанням медикаментів, інструментарію, перев'язувального матеріалу при захворюваннях, що загрожують життю тварини (отруєння, гостра тимпанія, переповнення рубця, коліки, закупорка стравоходу, важкі травми, кровотечі, патологічні пологи);
{Підпункт 9 пункту 2 виключено на підставі Постанови КМ № 551 від 05.08.2015}
10) сплату внесків до Всесвітньої організації охорони здоров'я тварин (МЕБ);
{Підпункт 10 пункту 2 із змінами, внесеними згідно з Постановою КМ № 144 від 09.02.2024}
11) оплату послуг спеціалістів ветеринарної медицини, які провадять ветеринарну практику (далі - спеціалісти, які провадять ветеринарну практику), за здійснення обов'язкових або необхідних протиепізоотичних заходів згідно з переліком та у розмірах, що затверджені Кабінетом Міністрів України.
При цьому не менше 70 відсотків бюджетних коштів спрямовується на придбання ветеринарних препаратів;
12) відшкодування майнової шкоди (збитків), завданої фізичним особам внаслідок запровадження карантину (карантинних обмежень) тварин у зв'язку з проведенням процедур і робіт щодо ліквідації та профілактики африканської чуми свиней та/або чуми (високопатогенного грипу) птиці, спрямованих на їх вилучення з метою знищення або забою.
{Абзац перший підпункту 12 пункту 2 із змінами, внесеними згідно з Постановою КМ № 616 від 19.06.2023}
Виплата фізичним особам вартості живих свиней та/або живої птиці, вилучених з епізоотичного вогнища та зони захисту у разі виникнення африканської чуми свиней та/або чуми (високопатогенного грипу) птиці, здійснюється за рішенням Комісії або місцевих державних надзвичайних протиепізоотичних комісій на підставі заяви та акта вилучення сільськогосподарських тварин з метою їх знищення або забою під час ліквідації особливо небезпечних (карантинних) хвороб, передбаченого постановою Кабінету Міністрів України від 31 жовтня 2012 р. № 1003 “Про затвердження Порядку відшкодування майнової шкоди (збитків), завданої особам внаслідок запровадження карантину (карантинних обмежень) тварин або у зв'язку з проведенням процедур і робіт щодо ліквідації особливо небезпечних (карантинних) хвороб” (Офіційний вісник України, 2012 р., № 83, ст. 3358). Також на підставі зазначеного акта органи місцевого самоврядування готують списки фізичних осіб для отримання компенсації за тварин.
{Абзац другий підпункту 12 пункту 2 в редакції Постанови КМ № 616 від 19.06.2023}
Комісія або місцеві державні надзвичайні протиепізоотичні комісії надсилають рішення про відшкодування майнової шкоди (збитків), акти вилучення сільськогосподарських тварин, списки фізичних осіб для отримання компенсації за тварин та інформацію про середню ринкову вартість 1 кілограма закупівельної живої ваги тварин різних вікових та вагових груп та/або інформацію про середню ринкову вартість 1 голови птиці різних видів, надану відповідним структурним підрозділом облдержадміністрації, що реалізує економічну політику, до територіального органу Держпродспоживслужби, який зберігає їх протягом трьох років.
{Абзац третій підпункту 12 пункту 2 в редакції Постанови КМ № 616 від 19.06.2023}
Держпродспоживслужба здійснює перерахування визначеної для відшкодування вартості вилучених тварин та/або птиці суми коштів до органу Казначейства для її подальшої виплати фізичним особам.
{Абзац четвертий підпункту 12 пункту 2 із змінами, внесеними згідно з Постановою КМ № 616 від 19.06.2023}
{Пункт 2 доповнено підпунктом 12 згідно з Постановою КМ № 1050 від 12.12.2018}
3. Оплата за рахунок бюджетних коштів послуг спеціалістів, які провадять ветеринарну практику, за здійснення обов'язкових або необхідних протиепізоотичних заходів (далі - обов'язкові послуги), провадиться згідно з договорами про надання обов'язкових послуг, укладеними з державними установами ветеринарної медицини строком на один рік (далі - договір про надання послуг), та планом заходів, що затверджується головним державним ветеринарним інспектором області, м. Києва для кожного такого спеціаліста.
{Абзац перший пункту 3 із змінами, внесеними згідно з Постановами КМ № 75 від 14.02.2018, № 616 від 19.06.2023}
Держпродспоживслужба затверджує типову форму договору про надання послуг, де визначається територія, на якій послуги надаються спеціалістами, які провадять ветеринарну практику.
{Абзац другий пункту 3 із змінами, внесеними згідно з Постановами КМ № 75 від 14.02.2018, № 616 від 19.06.2023}
До договору про надання послуг спеціаліст, який провадить ветеринарну практику, додає:
{Абзац третій пункту 3 в редакції Постанови КМ № 849 від 10.08.2011}
копію ліцензії на провадження ветеринарної діяльності;
{Абзац четвертий пункту 3 в редакції Постанови КМ № 849 від 10.08.2011}
{Абзац п'ятий пункту 3 виключено на підставі Постанови КМ № 233 від 08.04.2013}
копію паспорта громадянина України та довідки про присвоєння ідентифікаційного номера;
{Абзац шостий пункту 3 в редакції Постанови КМ № 849 від 10.08.2011}
копію реєстраційного посвідчення платника податку.
{Абзац сьомий пункту 3 в редакції Постанови КМ № 849 від 10.08.2011}
Для надання обов'язкових послуг за рахунок бюджетних коштів спеціалісти, які провадять ветеринарну практику, визначаються на конкурсних засадах у порядку, затвердженому Держпродспоживслужбою за погодженням з Мінекономіки.
{Абзац восьмий пункту 3 із змінами, внесеними згідно з Постановою КМ № 1141 від 08.10.2022}
Спеціалісти, які провадять ветеринарну практику, виписують рахунок на оплату наданих обов'язкових послуг на підставі акта, підписаного сторонами договору та затвердженого головним державним ветеринарним інспектором області, м. Києва. До акта додається опис тварини, в якому зазначається адреса власника тварини, її вид, вік та ставиться підпис власника. Акт складається у двох примірниках, про що робиться запис у книзі реєстрації.
{Абзац дев'ятий пункту 3 із змінами, внесеними згідно з Постановами КМ № 75 від 14.02.2018, № 616 від 19.06.2023}
Територіальний орган Держпродспоживслужби на підставі зазначених актів і рахунків:
{Абзац десятий пункту 3 із змінами, внесеними згідно з Постановами КМ № 75 від 14.02.2018, № 616 від 19.06.2023}
визначає на 1 число кожного місяця обсяги видатків, пов'язаних з оплатою обов'язкових послуг, складає їх реєстр за формою, затвердженою Держпродспоживслужбою;
подає відповідним органам Державної казначейської служби платіжні доручення, реєстри, договори, акти для перерахування бюджетних коштів на відкриті в установах банків поточні рахунки спеціалістів, які провадять ветеринарну практику.
{Абзац дванадцятий пункту 3 із змінами, внесеними згідно з Постановою КМ № 166 від 28.02.2011}
Зазначені в цьому пункті документи зберігаються протягом трьох років в територіальних органах Держпродспоживслужби.
{Абзац тринадцятий пункту 3 із змінами, внесеними згідно з Постановами КМ № 75 від 14.02.2018, № 616 від 19.06.2023}
4. Бюджетні кошти використовуються відповідно до плану протиепізоотичних заходів, що затверджується Держпродспоживслужбою за погодженням з Господарсько-фінансовим департаментом Секретаріату Кабінету Міністрів України, Мінекономіки і Комісією.
Держпродспоживслужба подає Господарсько-фінансовому департаменту Секретаріату Кабінету Міністрів України та Мінекономіки звіт про виконання плану протиепізоотичних заходів щороку до 20 лютого.
Держпродспоживслужба здійснює за погодженням з Господарсько-фінансовим департаментом Секретаріату Кабінету Міністрів України розподіл бюджетних коштів між її територіальними органами, а також підпорядкованими їй державними установами за напрямами використання коштів у межах обсягу, затвердженого річним розписом асигнувань державного бюджету.
Держпродспоживслужба здійснює розподіл ветеринарних препаратів, засобів ветеринарної медицини між її територіальними органами, а також підпорядкованими їй державними установами відповідно до плану протиепізоотичних заходів, а в разі необхідності їх перерозподіл залежно від епізоотичної ситуації.
{Пункт 4 в редакції Постанови КМ № 616 від 19.06.2023}
5. Закупівля товарів, робіт і послуг за рахунок бюджетних коштів здійснюється в установленому законом порядку.
Попередня оплата таких товарів, робіт і послуг проводиться з урахуванням положень бюджетного законодавства.
{Пункт 5 в редакції Постанови КМ № 166 від 28.02.2011}
6. Відображення у первинному та бухгалтерському обліку інформації про отримані (створені) оборотні і необоротні активи, а також відкриття рахунків, реєстрація, облік бюджетних зобов'язань в органах Казначейства та операції, пов'язані з використанням бюджетних коштів, здійснюються в установленому законодавством порядку.
Погашення бюджетної кредиторської заборгованості, зареєстрованої в органах Казначейства, здійснюється в установленому законодавством порядку.
{Пункт 6 в редакції Постанов КМ № 166 від 28.02.2011, № 75 від 14.02.2018}
7. Спеціаліст, який провадить ветеринарну практику, подає територіальному органові Держпродспоживслужби звіт про виконання обов'язкових або необхідних протиепізоотичних заходів відповідно до затверджених форм державної ветеринарної звітності.
{Абзац другий пункту 7 виключено на підставі Постанови КМ № 75 від 14.02.2018}
8. Територіальні органи Держпродспоживслужби з урахуванням узагальнених показників подають щокварталу до 15 числа місяця, що настає за звітним періодом, Держпродспоживслужбі звіт про використання коштів за формою, затвердженою в установленому законодавством порядку.
{Абзац перший пункту 8 із змінами, внесеними згідно з Постановою КМ № 616 від 19.06.2023}
Держпродспоживслужба подає звіт про використання коштів щокварталу до 20 числа місяця, що настає за звітним періодом, та щороку до 10 лютого Господарсько-фінансовому департаменту Секретаріату Кабінету Міністрів України, Мінекономіки і Мінфіну.
{Пункт 8 доповнено абзацом згідно з Постановою КМ № 166 від 28.02.2011; із змінами, внесеними згідно з Постановою КМ № 1141 від 08.10.2022}
{Пункт 8 із змінами, внесеними згідно з Постановою КМ № 166 від 28.02.2011}
9. Складення та подання фінансової і бюджетної звітності про використання бюджетних коштів, а також контроль за їх цільовим та ефективним витрачанням здійснюються в установленому законодавством порядку.
{Пункт 9 в редакції Постанови КМ № 166 від 28.02.2011}
Додаток 1
до Порядку
ПЕРЕЛІК
інфекційних і паразитарних хвороб тварин, заходи з профілактики, локалізації та за необхідності - ліквідації яких здійснюються за рахунок коштів державного бюджету
Сказ
Везикулярний стоматит
Лейкоз
Віспа
Класична чума свиней
Африканська чума свиней
Ящур
Злоякісна катаральна лихоманка
Блутанг (катаральна лихоманка овець)
Скрепі овець та кіз
Хвороба Ньюкасла
Контагіозна плевропневмонія великої рогатої худоби (перипневмонія)
Бруцельоз
Лептоспіроз
Сап
Сибірка
Туберкульоз
Трихінельоз
Везикулярна хвороба свиней
Чума великої рогатої худоби
Чума дрібних жуйних
Чума (високопатогенний грип) птиці
Губчастоподібна енцефалопатія великої рогатої худоби
Інфекційна агалактія овець і кіз
{Позицію виключено на підставі Постанови КМ № 616 від 19.06.2023}
{Позицію виключено на підставі Постанови КМ № 616 від 19.06.2023}
{Позицію виключено на підставі Постанови КМ № 616 від 19.06.2023}
{Позицію виключено на підставі Постанови КМ № 616 від 19.06.2023}
{Позицію виключено на підставі Постанови КМ № 616 від 19.06.2023}
{Позицію виключено на підставі Постанови КМ № 616 від 19.06.2023}
{Позицію виключено на підставі Постанови КМ № 616 від 19.06.2023}
Сальмонельоз
Заразний вузликовий дерматит великої рогатої худоби
{Додаток 1 із змінами, внесеними згідно з Постановами КМ № 108 від 18.02.2009, № 75 від 14.02.2018, № 616 від 19.06.2023}
Додаток 2
до Порядку
(в редакції постанови Кабінету Міністрів України
від 19 червня 2023 р. № 616)
ПЕРЕЛІК
інфекційних і паразитарних хвороб тварин, лабораторна діагностика яких проводиться за рахунок коштів державного бюджету*
Акарапідоз
Американський гнилець
Африканська чума свиней
Блутанг (катаральна лихоманка овець)
Бруцельоз
Вароатоз
Везикулярна хвороба свиней
Весняна віремія коропів
Виразкова хвороба судаків і щук
Вірусна геморагічна септицимія риб
Вісна-маеді овець
Віспа овець та кіз
Губчастоподібна енцефалопатія великої рогатої худоби
Ентеровірусний енцефаломієліт свиней (хвороба Тешена)
Європейський гнилець
Заразний вузликовий дерматит великої рогатої худоби
Інфекційна агалактія овець і кіз
Інфекційна анемія лососевих
Інфекційний гематопоетичний некроз риб
Інфекційний епідидиміт
Класична чума свиней
Контагіозна плевропневмонія великої рогатої худоби (перипневмонія)
Ку-лихоманка
Лейкоз
Лептоспіроз
Лихоманка долини Ріфт
Лістеріоз
Нозематоз
Паратуберкульоз
Парувальна неміч (підсідал) коней
Сальмонельоз
Сап
Сибірка
Сказ
Скрепі овець та кіз
Трихінельоз
Туберкульоз
Туляремія
Фасціольоз
Хвороба Ньюкасла
Хламідіоз
Чума великої рогатої худоби
Чума дрібних жуйних
Чума (високопатогенний грип) птиці
Ящур
__________
* З використанням вірусологічних, молекулярно-генетичних, серологічних, бактеріологічних, паразитологічних, гістологічних та інших досліджень з метою діагностики хвороб відповідно до нормативно-правових актів та рекомендацій Всесвітньої організації з охорони здоров'я тварин (МЕБ).
{Додаток 2 із змінами, внесеними згідно з Постановою КМ № 75 від 14.02.2018; в редакції Постанови КМ № 616 від 19.06.2023}
ЗАТВЕРДЖЕНО
постановою Кабінету Міністрів України
від 23 квітня 2008 р. № 413
ПЕРЕЛІК
послуг спеціалістів ветеринарної медицини, які провадять ветеринарну практику, за здійснення обов'язкових або необхідних протиепізоотичних заходів та розміри їх оплати
Найменування послуги
Розмір оплати послуги, гривень за одну голову
Велика рогата худоба
Забір крові для діагностичних досліджень на бруцельоз, лейкоз, лептоспіроз
2,4
Діагностичні дослідження на туберкульоз
4
Профілактичні щеплення від сибірки
2,39
Профілактичні щеплення від лептоспірозу
2,96
Профілактичні щеплення від сказу
2,96
Профілактичні щеплення від емкару
2,76
Обробка проти гіподерматозу
2,55
Обробка проти фасціольозу
4,45
Дрібна рогата худоба
Забір крові для діагностичних досліджень на бруцельоз, лейкоз, лептоспіроз
2,57
Профілактичні щеплення від сибірки
2,55
Профілактичні щеплення від сказу
2,55
Обробка проти фасціольозу
3,22
Коні
Діагностичні дослідження на сап
4,47
Профілактичні щеплення від сибірки
2,94
Свині
Забір крові для діагностичних досліджень на бруцельоз, лептоспіроз
2,74
Діагностичні дослідження на туберкульоз
5,36
Профілактичні щеплення від сибірки
2,53
Профілактичні щеплення від чуми
2,53
Профілактичні щеплення від лептоспірозу
2,6
Профілактичні щеплення від сказу
2,6
Профілактичні щеплення від ентеровірусного енцефаломієліту свиней (хвороба Тешена)
2,53
Собаки
Профілактичні щеплення від сказу
2,61
Птиця
Діагностичні дослідження на туберкульоз (за 10 голів)
2,21
Профілактичні щеплення від хвороби Ньюкасла (за 10 голів)
2,3
Проведення дезінфекції (за 1 кв. метр)
0,6
Кролі
Профілактичні щеплення від міксоматозу
1,96
Профілактичні щеплення від геморагічної хвороби кролів
1,96
__________
Примітка.
1. Розміри оплати послуг застосовуються з урахуванням середньорічного індексу інфляції за попередній рік, визначеного Держкомстатом.
2. Послуги, зазначені у цьому переліку, надаються з метою профілактики, локалізації, а за необхідності - ліквідації відповідних інфекційних і паразитарних захворювань тварин.
3. Розміри оплати послуг визначені без урахування податку на додану вартість.
{Перелік в редакції Постанови КМ № 108 від 18.02.2009}
