---
source: "rada"
dokid: 551698
nreg: "z0099-26"
title: "Про внесення змін до рішення Національної комісії з цінних паперів та фондового ринку від 19 листопада 2013 року № 2605"
doc_date: 2026-01-09
revision_date: 2026-01-09
status: 5
types: [22]
org: 1159
---
НАЦІОНАЛЬНА КОМІСІЯ З ЦІННИХ ПАПЕРІВ ТА ФОНДОВОГО РИНКУ
РІШЕННЯ
09.01.2026 № 09/21/3508/К03
Зареєстровано в Міністерстві
юстиції України
22 січня 2026 року
за № 99/45493
Про внесення змін до рішення Національної комісії з цінних паперів та фондового ринку від 19 листопада 2013 року № 2605
Відповідно до пункту 1 частини першої статті 7, статті 30 Закону України «Про державне регулювання ринків капіталу та організованих товарних ринків», Закону України «Про інститути спільного інвестування» та з метою удосконалення законодавства щодо діяльності з спільного інвестування Національна комісія з цінних паперів та фондового ринку
ВИРІШИЛА:
1. У преамбулі рішення Національної комісії з цінних паперів та фондового ринку від 19 листопада 2013 року № 2605 «Про затвердження Положення про порядок припинення пайового інвестиційного фонду», зареєстрованого в Міністерстві юстиції України 17 грудня 2013 року за № 2128/24660, слова та цифри «Відповідно до пункту 3 частини першої та пункту 30 частини другої статті 7, пунктів 13 та 23 статті 8 Закону України «Про державне регулювання ринку цінних паперів в Україні» замінити словами та цифрами «Відповідно до пункту 1 частини першої статті 7 Закону України «Про державне регулювання ринків капіталу та організованих товарних ринків».
2. Положення про порядок припинення пайового інвестиційного фонду, затверджене рішенням Національної комісії з цінних паперів та фондового ринку від 19 листопада 2013 року № 2605, зареєстроване в Міністерстві юстиції України 17 грудня 2013 року за № 2128/24660, викласти у новій редакції, що додається.
3. Департаменту методології забезпечити подання цього рішення на державну реєстрацію до Міністерства юстиції України.
4. Управлінню адміністративної діяльності забезпечити оприлюднення цього рішення на офіційному вебсайті Національної комісії з цінних паперів та фондового ринку.
5. Департаменту правового розвитку, після державної реєстрації рішення Міністерством юстиції України, забезпечити опублікування цього рішення на офіційному вебсайті Національної комісії з цінних паперів та фондового ринку.
6. Це рішення набирає чинності з дня, наступного за днем його офіційного опублікування.
7. Контроль за виконанням цього рішення покласти на члена Національної комісії з цінних паперів та фондового ринку А. Ільіна.
Голова Комісії
Олексій СЕМЕНЮК
Протокол засідання Комісії
від 09.01.2026 р. № 1
ЗАТВЕРДЖЕНО
Рішення Національної комісії
з цінних паперів
та фондового ринку
19 листопада 2013 року № 2605
(в редакції рішення Національної
комісії з цінних паперів
та фондового ринку
09 січня 2026 року
№ 09/21/3508/К03)
Положення
про порядок припинення пайового інвестиційного фонду
І. Загальні положення
1. Це Положення визначає процедуру припинення пайового інвестиційного фонду (далі - Фонд), послідовність дій та організаційних заходів, які необхідно здійснити для: прийняття рішення про ліквідацію Фонду, підготовки та проведення такої ліквідації, у тому числі здійснення розрахунків з учасниками Фонду, скасування реєстрації випуску (випусків) інвестиційних сертифікатів Фонду, проспекту (проспектів) емісії інвестиційних сертифікатів Фонду та припинення дії свідоцтва (свідоцтв) про реєстрацію випуску (випусків) інвестиційних сертифікатів Фонду, виключення відомостей про Фонд з Державного реєстру випусків цінних паперів та з Єдиного державного реєстру інститутів спільного інвестування (далі - Реєстр), а також розгляду НКЦПФР заяв та документів, передбачених цим Положенням, щодо припинення Фонду.
2. У цьому Положенні наведені терміни вживаються у таких значеннях: заявник - голова ліквідаційної комісії Фонду або уповноважена особа
компанії з управління активами Фонду у випадку, коли Фонд ліквідується без створення ліквідаційної комісії, який(а) звертається до НКЦПФР із заявою про скасування реєстрації випуску (випусків) інвестиційних сертифікатів Фонду, проспекту (проспектів) емісії інвестиційних сертифікатів Фонду та припинення дії свідоцтва (свідоцтв) про реєстрацію випуску (випусків) інвестиційних сертифікатів Фонду та/або із заявою про виключення відомостей про Фонд з Реєстру;
зберігач активів Фонду:
для Фонду з публічним розміщенням - депозитарна установа - банк, що має видану НКЦПФР ліцензію на провадження діяльності із зберігання активів інституту спільного інвестування та з якою в установленому законодавством порядку компанією з управління активами укладений договір про обслуговування зберігачем активів Фонду;
для Фонду з приватним розміщенням - депозитарна установа, що має видану НКЦПФР ліцензію на провадження діяльності із зберігання активів інституту спільного інвестування та з якою в установленому законодавством порядку компанією з управління активами укладений договір про обслуговування зберігачем активів Фонду;
ліквідаційна комісія Фонду (далі - ліквідаційна комісія) - колегіальний орган, який створюється під час ліквідації Фонду та здійснює свою діяльність відповідно до вимог Закону України «Про інститути спільного інвестування» (далі - Закон), цього Положення та положення про ліквідаційну комісію;
ліквідація Фонду - дії, спрямовані на припинення діяльності Фонду, які здійснюються у порядку, передбаченому Законом, з дотриманням вимог цього Положення;
Уповноважена особа НКЦПФР - визначений НКЦПФР відповідно до Закону України «Про державне регулювання ринків капіталу та організованих товарних ринків» службовець офісу НКЦПФР та/або структурний підрозділ офісу НКЦПФР, який здійснюватиме повноваження із розгляду заяв та документів і прийняття рішень, передбачених цим Положенням.
Інші терміни вживаються у цьому Положенні відповідно до Закону та профільного законодавства.
3. Фонд припиняється виключно шляхом ліквідації у порядку та строки, встановлені цим Положенням.
4. З дня прийняття уповноваженим органом компанії з управління активами, яка здійснює управління активами Фонду (далі - КУА), рішення про ліквідацію Фонду розміщення та обіг інвестиційних сертифікатів такого Фонду забороняються, винагорода КУА не нараховується.
5. Розрахунки з учасниками Фонду при його ліквідації здійснюються відповідно до розділу III цього Положення.
У разі визнання НКЦПФР випуску інвестиційних сертифікатів Фонду таким, що не відбувся, розрахунки з учасниками Фонду здійснюються відповідно до вимог Положення про порядок розміщення, обігу та викупу цінних паперів інституту спільного інвестування, затвердженого рішенням НКЦПФР від 30 липня 2013 року № 1338, зареєстрованого в Міністерстві юстиції України 28 серпня 2013 року за № 1475/24007 (зі змінами).
Розрахунки з учасниками Фонду, в тому числі депонування коштів на користь учасників Фонду, які не подали заявки на викуп належних їм інвестиційних сертифікатів Фонду або які подали зазначені заявки та не звернулися для отримання розрахунку, мають бути здійснені не пізніше одного календарного року з дня прийняття рішення про його ліквідацію (крім випадку, передбаченого абзацом другим цього пункту).
6. Фонд вважається таким, що ліквідований, після виключення відомостей про нього з Реєстру.
II. Прийняття рішення про ліквідацію Фонду
7. Рішення про ліквідацію Фонду обов'язково приймається у разі, якщо:
1) вартість активів Фонду стала меншою, ніж мінімальний обсяг активів Фонду, та протягом шести місяців не збільшилася до мінімального обсягу активів;
2) закінчився строк діяльності строкового Фонду;
3) проспект емісії інвестиційних сертифікатів Фонду, випущених з метою спільного інвестування, не зареєстровано протягом одного року з дня внесення відомостей про Фонд до Реєстру;
4) протягом одного місяця після закінчення дії договору із зберігачем активів Фонду строк дії такого договору не продовжено або не укладено договір з іншим зберігачем активів Фонду;
5) припинено дію ліцензії, виданої КУА на провадження діяльності з управління активами інституційних інвесторів;
6) припинено дію ліцензії, виданої зберігачу активів Фонду, та КУА не укладено протягом 30 робочих днів договір з іншим зберігачем активів Фонду;
7) випуск інвестиційних сертифікатів Фонду визнано НКЦПФР таким, що не відбувся.
Ліквідація строкового Фонду до закінчення строку, встановленого його регламентом, окрім випадків обов'язкового прийняття КУА рішення про ліквідацію Фонду, є можливою за умови згоди усіх його учасників.
8. Рішення про ліквідацію Фонду приймається органом КУА, який відповідно до статуту такого КУА уповноважений на прийняття рішення про ліквідацію Фонду (далі - уповноважений орган КУА), у строк не пізніше:
1) наступного робочого дня з дня закінчення шестимісячного строку, встановленого для відновлення мінімального обсягу активів Фонду - у випадку, передбаченому підпунктом 1 пункту 7 цього Положення;
2) наступного робочого дня з дня закінчення строку, на який був створений Фонд - у випадку, визначеному підпунктом 2 пункту 7 цього Положення;
3) 10 робочих днів з дня закінчення строку, протягом якого відповідно до Закону КУА мало зобов'язання вчинити певні дії - у випадках, визначених підпунктами 3, 4 та 6 пункту 7 цього Положення;
4) наступного робочого дня з дня набрання чинності постанови НКЦПФР про припинення дії ліцензії - у випадку, визначеному підпунктом 5 пункту 7 цього Положення;
5) 10 робочих днів з дня отримання КУА повідомлення НКЦПФР про визнання випуску інвестиційних сертифікатів Фонду таким, що не відбувся - у випадку, визначеному підпунктом 7 пункту 7 цього Положення.
9. Рішення про ліквідацію Фонду має містити інформацію про:
1) ліквідацію Фонду та причини прийняття такого рішення;
2) зупинення розміщення та обігу інвестиційних сертифікатів Фонду (крім операцій, пов'язаних з викупом інвестиційних сертифікатів Фонду, та правочинів щодо спадкування та правонаступництва інвестиційних сертифікатів Фонду);
3) затвердження положення про ліквідаційну комісію.
Положення про ліквідаційну комісію має містити:
обов'язки та повноваження ліквідаційної комісії;
повноваження голови та членів ліквідаційної комісії;
порядок проведення засідань ліквідаційної комісії та прийняття нею рішень;
джерела фінансування діяльності ліквідаційної комісії;
порядок зміни складу ліквідаційної комісії.
4) обрання ліквідаційної комісії (з визначенням складу ліквідаційної комісії та розподілом повноважень). До складу ліквідаційної комісії повинні входити представники КУА та зберігача активів Фонду, окрім випадків ліквідації Фонду з підстав, передбачених підпунктами 4 та 6 пункту 7 цього Положення, або коли договір зі зберігачем на обслуговування активів Фонду не укладений. При цьому ліквідаційна комісія повинна складатися не менше ніж з трьох осіб.
Головою ліквідаційної комісії призначається керівник або заступник керівника КУА.
У разі внесення змін до складу ліквідаційної комісії відповідне рішення уповноваженого органу КУА оформляється з урахуванням вимог, встановлених пунктом 10 цього Положення, та з обов'язковим дотриманням вимог щодо представництва та кількісного складу, передбачених цим підпунктом;
5) спосіб розрахунку з учасниками Фонду, у тому числі здійснення таких розрахунків іншими, ніж кошти, активами, з урахуванням вимог, встановлених статтею 47 Закону;
6) затвердження звіту про фінансовий стан та довідки про вартість чистих активів Фонду, складених та розрахованих на кінець робочого дня, що передує дню прийняття рішення про ліквідацію Фонду.
Якщо проспект емісії інвестиційних сертифікатів Фонду не зареєстровано протягом одного року з дня внесення такого фонду до Реєстру або у разі якщо після реєстрації випуску та проспекту емісії інвестиційних сертифікатів Фонду жоден з інвестиційних сертифікатів не розміщено, зазначений Фонд ліквідується без створення ліквідаційної комісії.
Рішення про ліквідацію Фонду в цьому випадку має містити інформацію: передбачену підпунктом 1 цього пункту;
про обрання уповноваженої особи на проведення організаційних заходів щодо підготовки та проведення ліквідації Фонду, а також на підписання та подання до НКЦПФР документів, передбачених цим Положенням (далі - уповноважена особа).
10. Рішення про ліквідацію Фонду оформлюється протоколом або іншим документом уповноваженого органу КУА.
III. Проведення ліквідації Фонду
11. У день прийняття рішення про ліквідацію Фонду ліквідаційна комісія або уповноважена особа, у разі якщо після реєстрації випуску та проспекту емісії інвестиційних сертифікатів Фонду жоден з інвестиційних сертифікатів не розміщено, повідомляє про прийняте рішення:
1) кредиторів КУА Фонду (щодо погашення заборгованості, яка виникла у зв'язку з діяльністю Фонду, що ліквідується) (за наявності - у разі якщо після реєстрації випуску та проспекту емісії інвестиційних сертифікатів Фонду жоден з інвестиційних сертифікатів не розміщено);
2) зберігача активів Фонду (за наявності);
3) депозитарну установу, в якій відкриті рахунки в цінних паперах;
4) Центральний депозитарій цінних паперів (далі - Центральний депозитарій) в порядку, встановленому Положенням про провадження депозитарної діяльності, затвердженим рішенням Національної комісії з цінних паперів та фондового ринку від 23 квітня 2013 року № 735, зареєстрованим у Міністерстві юстиції України 27 червня 2013 року за № 1084/23616 (зі змінами);
5) аудитора (аудиторську фірму);
6) оцінювача майна Фонду (у разі укладення договору про надання послуг з оцінки вартості нерухомого майна ІСІ);
7) інвестиційну(і) фірму(и), яка(які) здійснює(ють) розміщення та/або викуп інвестиційних сертифікатів Фонду та/або продаж викуплених інвестиційних сертифікатів Фонду;
8) оператора організованого ринку капіталу (у разі якщо інвестиційні сертифікати Фонду перебувають в обігу на організованому ринку капіталу) управління діяльністю якого він здійснює;
9) НКЦПФР. До повідомлення додається:
копія рішення про ліквідацію Фонду;
документи, що підтверджують повноваження представників учасників (акціонерів) / представника учасника (акціонера) КУА, які (який) голосували (голосував) від їх (його) імені з кількістю голосів, що дорівнює або перевищує 10 відсотків статутного капіталу КУА - у випадку прийняття рішення про ліквідацію Фонду загальними зборами;
копія(ї) документа(ів), що підтверджує(ють) згоду всіх учасників Фонду на дострокову ліквідацію Фонду - у випадку ліквідації строкового Фонду до закінчення строку, окрім випадків обов'язкового прийняття КУА рішення про ліквідацію Фонду, та якщо рішення про ліквідацію Фонду не містить підписів всіх учасників Фонду, якими засвідчується їх згода на таку дострокову ліквідацію Фонду;
копія(ї) документа(ів), що підтверджує(ють) згоду всіх учасників Фонду на здійснення розрахунків іншими, ніж кошти, активами Фонду - у разі, якщо рішення про ліквідацію передбачає здійснення розрахунків з учасниками Фонду іншими, ніж кошти, активами та якщо рішення про ліквідацію Фонду не містить підписів всіх учасників Фонду, якими засвідчується їх згода на здійснення таких розрахунків;
копія звіту про фінансовий стан Фонду, складеного станом на кінець робочого дня, що передує дню прийняття рішення про ліквідацію Фонду;
копія довідки про вартість чистих активів Фонду, розрахованої станом на кінець робочого дня, що передує дню прийняття рішення про ліквідацію Фонду;
У разі якщо після реєстрації випуску та проспекту емісії інвестиційних сертифікатів Фонду жоден з інвестиційних сертифікатів не розміщено документи, передбачені абзацами чотири - сім цього підпункту уповноваженою особою не подаються.
12. З наступного робочого дня за днем прийняття рішення про ліквідацію Фонду ліквідаційна комісія, вживає заходи щодо:
1) повідомлення кожного з боржників Фонду про ліквідацію Фонду та стягнення їх дебіторської заборгованості перед Фондом в установленому законодавством порядку;
2) забезпечення внесення змін до анкети рахунку в цінних паперах, анкети керуючого рахунком в цінних паперах, пов'язаних з прийняттям рішення про ліквідацію Фонду у порядку, передбаченому Положенням про провадження депозитарної діяльності, затвердженим рішенням Національної комісії з цінних паперів та фондового ринку від 23 квітня 2013 року № 735, зареєстрованим у Міністерстві юстиції України 27 червня 2013 року за № 1084/23616 та внутрішніми документами Центрального депозитарію, депозитарної(их) установи(ов), у яких відкриті рахунки в цінних паперах, у строки, встановлені відповідним договором.
У разі якщо після реєстрації випуску та проспекту емісії інвестиційних сертифікатів Фонду жоден з інвестиційних сертифікатів не розміщено уповноважена особа з наступного робочого дня за днем прийняття рішення про ліквідацію Фонду вчиняє дії, передбачені підпунктом 1 цього пункту за наявності боржників Фонду.
13. Протягом 5 робочих днів з дня прийняття рішення про ліквідацію Фонду ліквідаційна комісія:
1) розміщує інформацію щодо ліквідації Фонду, порядок та строки пред'явлення кредиторами вимог до Фонду у базі даних особи, яка провадить діяльність із оприлюднення регульованої інформації від імені учасників ринків капіталу та професійних учасників організованих товарних ринків, а також на вебсайті КУА;
2) розробляє та затверджує порядок проведення розрахунків з учасниками Фонду (далі - Порядок про розрахунки). Порядок про розрахунки підписується членами ліквідаційної комісії.
У разі якщо після реєстрації випуску та проспекту емісії інвестиційних сертифікатів Фонду жоден з інвестиційних сертифікатів не розміщено, уповноважена особа протягом 5 робочих днів з дня прийняття рішення про ліквідацію Фонду вчиняє дії, визначені підпунктом 1 цього пункту за наявності кредиторів.
14. Розрахунки при ліквідації Фонду здійснюються ліквідаційною комісією згідно черговості, установленої частинами першою та другою статті 47 Закону, за рахунок коштів, наявних в активах Фонду станом на день прийняття рішення про його ліквідацію, та/або коштів, отриманих від реалізації активів Фонду, шляхом:
1) проведення виплат учасникам Фонду, що подали заявки на викуп інвестиційних сертифікатів до дня прийняття рішення про ліквідацію Фонду (крім закритих Фондів);
2) внесення обов'язкових платежів до Державного бюджету України;
3) задоволення вимоги кредиторів КУА Фонду з погашення заборгованості, яка виникла у зв'язку з діяльністю Фонду;
4) розподілу коштів між учасниками Фонду пропорційно кількості інвестиційних сертифікатів Фонду, що їм належать.
15. Організація проведення розрахунків з учасниками Фонду здійснюється ліквідаційною комісією шляхом повідомлення учасників Фонду про проведення розрахунків з ними у зв'язку з ліквідацією Фонду (далі - повідомлення про розрахунки), яке протягом 5 робочих днів з дня затвердження Порядку про розрахунки:
1) розміщується у базі даних особи, яка провадить діяльність із оприлюднення регульованої інформації від імені учасників ринків капіталу та/або професійних організованих товарних ринків, а також на вебсайті КУА - у разі публічного розміщення інвестиційних сертифікатів Фонду;
2) надсилається (надається) кожному учаснику Фонду персонально на підставі отриманого від Центрального депозитарію переліку учасників Фонду - у разі приватного розміщення інвестиційних сертифікатів Фонду. Якщо кількість учасників такого Фонду становить більше ста осіб, повідомлення про розрахунки також розміщується на власному вебсайті КУА в закритій його частині з наданням доступу до нього кожному з учасників Фонду.
Повідомлення про розрахунки має містити:
повне найменування КУА та повну назву Фонду;
дату прийняття рішення про ліквідацію Фонду та причину прийняття такого рішення;
порядок та строки прийняття від учасників Фонду заявок на викуп інвестиційних сертифікатів Фонду, форму таких заявок;
порядок, умови та строки здійснення розрахунків з учасниками Фонду;
інформацію щодо можливості здійснення розрахунків з учасниками Фонду без реалізації (розподілу) / погашення протягом строку ліквідації Фонду цінних паперів, що входять до складу активів Фонду, та обліковуються за нульовою вартістю та щодо яких в системі депозитарного обліку встановлено відповідні обмеження на підставі судового рішення або рішення уповноваженого законом державного органу чи його посадової особи, або рішення Комісії, прийнятого на вимогу уповноваженого законом державного органу або його посадової особи, або у зв'язку з настанням термінів та строків погашення боргових цінних паперів, встановлених рішенням про емісію / проспектом цінних паперів та невиконанням емітентом боргових цінних паперів своїх зобов'язань (невиплата доходу за цінними паперами, непогашення цінних паперів, у тому числі невиплата частини чи повної номінальної вартості цінних паперів) чи перебування емітента в процесі ліквідації, строк якої перевищує строк ліквідації Фонду (в разі їх наявності в активах Фонду), - за умови письмової згоди всіх учасників Фонду щодо здійснення таких розрахунків, а також інформацію про порядок та строки отримання письмової згоди учасників Фонду щодо здійснення таких розрахунків;
строки та порядок проведення депонування коштів, які належать до виплати учасникам Фонду, але не були ними отримані;
місцезнаходження, контактні дані ліквідаційної комісії, за якими здійснюватимуться розрахунки з учасниками Фонду;
інформацію щодо умов зміни строків здійснення розрахунків з учасниками Фонду та порядку повідомлення про такі зміни учасників Фонду;
інформацію про можливість (неможливість) здійснення конвертації інвестиційних сертифікатів Фонду в цінні папери іншого ІСІ відповідно до вимог Положення про порядок конвертації цінних паперів інституту спільного інвестування, затвердженого рішенням Національної комісії з цінних паперів та фондового ринку від 01 жовтня 2013 року № 2073, зареєстрованого в Міністерстві юстиції України 22 жовтня 2013 року за № 1796/24328 (зі змінами).
У разі, якщо Порядок про розрахунки передбачає можливість здійснення розрахунків з учасниками Фонду іншими, ніж кошти, активами, повідомлення про розрахунки додатково має містити:
інформацію про можливість здійснення розрахунків з учасниками Фонду за належними їм інвестиційними сертифікатами Фонду іншими, ніж кошти, активами Фонду;
інформацію про те, що кожен з учасників Фонду отримає рівну частку вартості чистих активів Фонду, що припадає на один інвестиційний сертифікат в обігу станом на дату прийняття рішення про ліквідацію Фонду;
інформацію про те, що розподіл інших, ніж кошти, активів Фонду між його учасниками здійснюється пропорційно кількості інвестиційних сертифікатів, що їм належать;
інформацію про місце, дату та час укладення договору про розподіл таких активів Фонду між ліквідаційною комісією та всіма учасниками Фонду;
застереження про те, що договір про розподіл інших, ніж кошти, активів Фонду повинен бути підписаний всіма учасниками Фонду. У разі якщо такий договір не буде підписаний хоча б одним з учасників Фонду, розрахунки за інвестиційними сертифікатами Фонду здійснюватимуться виключно коштами;
застереження щодо заборони перерозподілу інших, ніж кошти, активів Фонду після укладення договору про розподіл таких активів Фонду;
застереження про те, що у разі здійснення розрахунків з учасниками Фонду за належними їм інвестиційними сертифікатами іншими, ніж кошти, активами Фонду, витрати, пов'язані з переходом прав власності на активи, здійснюються за рахунок набувачів таких активів.
16. Для проведення розрахунків з учасниками Фонду ліквідаційна комісія:
1) приймає та опрацьовує заявки на викуп від учасників Фонду;
2) забезпечує реалізацію активів Фонду якщо рішенням про ліквідацію Фонду не передбачено проведення розрахунків з учасниками Фонду іншими, ніж кошти, активами або якщо це передбачено, але договір про розподіл інших, ніж кошти, активів Фонду, не був підписаний хоча б одним з учасників Фонду. Цінні папери, що знаходяться в активах Фонду та допущені до торгів на регульованому ринку, реалізуються виключно на цьому регульованому ринку під час торговельної сесії;
3) здійснює оплату витрат за зобов'язаннями Фонду, що виникли в процесі його ліквідації;
4) у разі якщо до складу активів Фонду входять цінні папери, щодо яких в системі депозитарного обліку встановлено відповідні обмеження (крім обмежень, встановлених на підставі судового рішення або рішення уповноваженого законом державного органу чи його посадової особи, або рішення НКЦПФР, прийнятого на вимогу уповноваженого законом державного органу або його посадової особи, або у зв'язку з настанням термінів та строків погашення боргових цінних паперів, встановлених рішенням про емісію / проспектом цінних паперів, та невиконанням емітентом боргових цінних паперів своїх зобов'язань (невиплата доходу за цінними паперами, непогашення цінних паперів, у тому числі невиплата частини чи повної номінальної вартості цінних паперів) чи перебуванням емітента в процесі ліквідації, строк якої перевищує строк ліквідації Фонду) звертається з клопотанням до НКЦПФР для розгляду питання прийняття акта індивідуальної дії щодо реалізації таких активів або проведення розрахунків з учасниками Фонду іншими ніж кошти активами Фонду;
5) забезпечує укладання договору про розподіл інших, ніж кошти, активів Фонду (далі - Договір) та підписання його всіма учасниками Фонду із зазначенням у ньому найменування емітентів, кількості, ціни, загальної вартості цінних паперів, коштів, майнових та немайнових прав, іншого майна, належного кожному учаснику Фонду - якщо рішенням про ліквідацію Фонду передбачено проведення розрахунків з учасниками Фонду іншими, ніж кошти, активами Фонду.
Перерозподіл інших, ніж кошти, активів Фонду під час розрахунку іншими, ніж кошти, активами після укладення Договору забороняється.
У разі здійснення розрахунків з учасником Фонду іншими, ніж кошти, активами Фонду витрати, пов'язані з переходом прав власності на активи, здійснюються за рахунок набувачів таких активів. У такому разі ліквідаційна комісія протягом строку, передбаченого пунктом 3 цього Положення, повинна здійснити усі заходи, передбачені законодавством, для забезпечення переходу прав власності на активи до учасників Фонду.
У разі розподілу інших, ніж кошти, активів Фонду реалізація таких активів не здійснюється.
6) складає звіт про фінансовий стан та довідку про вартість чистих активів Фонду станом на кінець робочого дня, що передує дню початку здійснення розрахунків з учасниками Фонду, з урахуванням витрат ліквідаційної комісії та інших витрат, що будуть понесені в процесі ліквідації Фонду.
17. Розрахунки з учасниками Фонду здійснюються коштами, або іншими, ніж кошти, активами Фонду відповідно до Порядку про розрахунки та розпочинаються з дня, визначеного ліквідаційною комісією у повідомленні про розрахунки.
У разі зміни дати початку розрахунків з учасниками Фонду ліквідаційна комісія не пізніше 3 робочих днів до дня початку таких розрахунків з учасниками Фонду зобов'язана повідомити їх у порядку, визначеному підпунктами 1 та 2 пункту 15 цього Положення.
У разі якщо після закінчення строку прийому заявок від учасників Фонду не всі учасники Фонду подали заявки на викуп інвестиційних сертифікатів Фонду, а також не всі учасники Фонду, які подали заявки на викуп інвестиційних сертифікатів Фонду, у строки, зазначені у повідомленні про розрахунки, звернулися для отримання розрахунку, ліквідаційна комісія забезпечує депонування коштів на користь таких учасників Фонду.
18. Розрахунки з учасниками Фонду здійснюються за розрахунковою вартістю інвестиційного сертифіката Фонду.
Розрахункова вартість одного інвестиційного сертифіката Фонду станом на день початку розрахунків з учасниками Фонду визначається як загальна вартість чистих активів Фонду, поділена на загальну кількість інвестиційних сертифікатів Фонду, що належать учасникам Фонду станом на день прийняття рішення про його ліквідацію.
19. Після зняття в системі депозитарного обліку щодо цінних паперів, які входять до складу активів Фонду, обмежень, які було встановлено на підставі судового рішення або рішення уповноваженого законом державного органу чи його посадової особи, або рішення НКЦПФР, прийнятого на вимогу уповноваженого законом державного органу або його посадової особи, або у зв'язку з настанням термінів та строків погашення боргових цінних паперів, встановлених рішенням про емісію / проспектом цінних паперів, та невиконанням емітентом боргових цінних паперів своїх зобов'язань (невиплата доходу за цінними паперами, непогашення цінних паперів, у тому числі невиплата частини чи повної номінальної вартості цінних паперів) чи перебуванням емітента в процесі ліквідації, строк якої перевищує строк ліквідації Фонду), ліквідаційна комісія забезпечує здійснення заходів щодо переходу прав власності за такими цінними паперами або продаж таких цінних паперів з подальшим депонуванням коштів на користь осіб, що були учасниками Фонду станом на дату прийняття рішення про його ліквідацію.
20. Здійснення розрахунку з учасниками венчурного Фонду іншими, ніж кошти, активами забороняється, якщо до складу активів такого Фонду залучені права вимоги за кредитними договорами.
21. У разі якщо інвестиційні сертифікати Фонду розміщувалися шляхом приватного та публічного розміщення, розрахунки з учасниками такого Фонду здійснюються коштами у порядку, визначеному цим Положенням.
22. Після завершення розрахунків з учасниками Фонду та депонування коштів (у разі його здійснення) ліквідаційна комісія складає та підписує:
1) звіт про фінансовий стан Фонду станом на наступний робочий день за днем завершення розрахунків та депонування коштів (у разі його здійснення);
2) звіт про результати ліквідації Фонду, форма якого встановлена додатком 1 до цього Положення. У разі зменшення загальної вартості чистих активів Фонду на понад 10 відсотків за період від дня прийняття рішення про ліквідацію Фонду до дня початку розрахунків з його учасниками також складається інформаційна довідка з аналізом причин такого зменшення та з урахуванням, в тому числі даних про витрати, пов'язані із задоволенням вимог згідно з пунктами 1 - 3 частини першої статті 47 Закону, стосовно реалізації активів Фонду (окремо за кожним активом, який спричинив зменшення вартості чистих активів) та витрати, пов'язані з оплатою послуг, що виникли в процесі ліквідації цього Фонду.
IV. Порядок скасування реєстрації випуску (випусків) інвестиційних сертифікатів Фонду, проспекту (проспектів) емісії інвестиційних сертифікатів Фонду та припинення дії свідоцтва (свідоцтв) про реєстрацію випуску (випусків) інвестиційних сертифікатів Фонду
23. 3аявник подає до НКЦПФР заяву про скасування реєстрації випуску (випусків) інвестиційних сертифікатів Фонду, проспекту (проспектів) емісії інвестиційних сертифікатів Фонду та припинення дії свідоцтва (свідоцтв) про реєстрацію випуску (випусків) інвестиційних сертифікатів Фонду за формою, встановленою додатком 2 до цього Положення (далі - заява про скасування):
1) протягом 15 робочих днів з дня складання звіту про результати ліквідації Фонду;
2) протягом 15 календарних днів з дня прийняття рішення про ліквідацію Фонду - у разі визнання НКЦПФР випуску інвестиційних сертифікатів Фонду таким, що не відбувся, та нерозміщення жодного з інвестиційних сертифікатів Фонду після реєстрації випуску та проспекту емісії інвестиційних сертифікатів Фонду.
24. Разом із заявою про скасування подаються такі документи:
1) перелік (опис) документів, що подаються разом із заявою про скасування, за формою, наведеною у додатку 3 до цього Положення;
2) довідку, яка свідчить про персональне повідомлення учасників про порядок розрахунків з учасниками (у разі приватного розміщення інвестиційних сертифікатів Фонду);
3) довідку КУА щодо переліку учасників Фонду станом на дату прийняття рішення про ліквідацію Фонду із зазначенням частки інвестиційних сертифікатів, які належать кожному учаснику Фонду, від їх загальної кількості, що перебуває в обігу, засвідчену підписом уповноваженої особи КУА (подається у разі дострокової ліквідації Фонду або здійснення розрахунків іншими, ніж кошти, активами Фонду);
4) звіт про фінансовий стан Фонду, складений станом на кінець робочого дня, що передує дню початку здійснення розрахунків з учасниками Фонду, затверджений на дату здійснення розрахунків з учасниками Фонду;
5) копія довідки про вартість чистих активів Фонду, складеної станом на кінець робочого дня, що передує дню початку здійснення розрахунків з учасниками Фонду, затверджений на дату здійснення розрахунків з учасниками Фонду;
6) копію(ї) документа(ів), що підтверджує(ють) згоду всіх учасників Фонду на здійснення розрахунків з такими учасниками до реалізації (розподілу) цінних паперів / погашення боргових цінних паперів, що входять до складу активів Фонду, та обліковуються за нульовою вартістю та щодо яких в системі депозитарного обліку встановлено відповідні обмеження на підставі судового рішення або рішення уповноваженого законом державного органу чи його посадової особи, або рішення НКЦПФР, прийнятого на вимогу уповноваженого законом державного органу або його посадової особи, або у зв'язку з настанням термінів та строків погашення боргових цінних паперів, встановлених рішенням про емісію / проспектом цінних паперів, та невиконанням емітентом боргових цінних паперів своїх зобов'язань (невиплата доходу за цінними паперами, непогашення цінних паперів, у тому числі невиплата частини чи повної номінальної вартості цінних паперів) чи перебуванням емітента в процесі ліквідації, строк якої перевищує строк ліквідації Фонду (за наявності таких цінних паперів в активах Фонду;
7) звіт про результати ліквідації Фонду, а також інформаційна довідка у разі зменшення загальної вартості чистих активів Фонду на понад 10 відсотків за період від дня прийняття рішення про ліквідацію Фонду до дня початку розрахунків з його учасниками, передбачені підпунктом 2 пункту 22 цього Положення;
8) документи, що підтверджують депонування коштів на користь власників інвестиційних сертифікатів Фонду - у разі його здійснення;
9) копію Договору, укладеного між ліквідаційною комісією та всіма учасниками Фонду - у разі здійснення розрахунків іншими, ніж кошти, активами Фонду;
10) копію документа про зміни до рішення про ліквідацію у зв'язку із змінами у складі ліквідаційної комісії - за наявності таких змін;
11) довідка про стан рахунку в цінних паперах Фонду в Центральному депозитарії станом на дату складання звіту про результати ліквідації Фонду, видана Центральним депозитарієм;
12) довідка про залишок коштів на рахунку станом на дату складання звіту про результати ліквідації Фонду, видана банком, в якому відкриті поточні(ий) рахунки(нок);
13) копію(ї) документа(ів), що підтверджує(ють) внесення заявником плати за скасування реєстрації випуску цінних паперів.
У разі якщо після реєстрації випуску та проспекту емісії інвестиційних сертифікатів Фонду жоден з інвестиційних сертифікатів не розміщено, до заяви про скасування додаються документи, передбачені підпунктами 1, 13 цього пункту, та довідка Центрального депозитарію про те, що розміщення інвестиційних сертифікатів Фонду не здійснювалось, складена не пізніше ніж за 15 робочих днів до дня її подання до НКЦПФР.
25. Підставами для прийняття Уповноваженою особою НКЦПФР розпорядження про відмову у скасуванні реєстрації випуску (випусків) інвестиційних сертифікатів Фонду, проспекту (проспектів) емісії інвестиційних сертифікатів Фонду та припинення дії свідоцтва (свідоцтв) про реєстрацію випуску (випусків) інвестиційних сертифікатів Фонду (далі - Розпорядження про відмову у скасуванні) є:
1) виявлення у заяві про скасування та документах, поданих заявником, недостовірних / взаємовиключних відомостей та/або відомостей, що не відповідають законодавству з питань діяльності ІСІ;
2) неусунення заявником виявлених недоліків у поданій заяві про скасування, доданих до неї документах протягом строку, зазначеного в повідомленні про залишення заяви без руху;
3) встановлення порушень порядку та умов здійснення розрахунків з учасниками Фонду, передбачених цим Положенням.
26. У разі усунення заявником причин, що стали підставою для прийняття Уповноваженою особою НКЦПФР Розпорядження про відмову у скасуванні, заявник може повторно звернутись до НКЦПФР.
27. Розпорядження про відмову у скасуванні може бути оскаржене в судовому порядку.
28. У разі відповідності вимогам законодавства заяви та документів, поданих заявником до НКЦПФР відповідно до цього Положення, Уповноважена особа НКЦПФР приймає розпорядження про скасування реєстрації випуску (випусків) інвестиційних сертифікатів Фонду, проспекту (проспектів) емісії інвестиційних сертифікатів Фонду та припинення дії свідоцтва (свідоцтв) про реєстрацію випуску (випусків) інвестиційних сертифікатів Фонду (далі - Розпорядження про скасування) за формою, наведеною у додатку 4 до цього Положення.
29. НКЦПФР протягом 1 робочого дня з дня прийняття Розпорядження про скасування:
направляє його до Центрального депозитарію цінних паперів засобами системи електронної взаємодії органів виконавчої влади відповідно до постанови Кабінету Міністрів України від 17 січня 2018 року № 55 «Деякі питання документування управлінської діяльності»;
розміщує його у базі даних особи, яка провадить діяльність з оприлюднення регульованої інформації від імені учасників ринків капіталу та професійних учасників організованих товарних ринків.
30. Розпорядження про скасування є підставою для внесення до Державного реєстру випусків цінних паперів інформації про скасування реєстрації випуску (випусків) інвестиційних сертифікатів Фонду, проспекту (проспектів) емісії інвестиційних сертифікатів Фонду та припинення дії свідоцтва про реєстрацію випуску інвестиційних сертифікатів Фонду.
Відповідна інформація вноситься до Державного реєстру випусків цінних паперів інформації не пізніше 3 робочих днів з дня прийняття Розпорядження про скасування.
31. У разі якщо форма існування інвестиційних сертифікатів Фонду паперова, ліквідаційна комісія на підставі Розпорядження про скасування забезпечує вилучення та знищення таких сертифікатів інвестиційних сертифікатів випуску (випусків), що скасований (скасовані).
Знищення вилучених інвестиційних сертифікатів, зіпсованих та/або невикористаних бланків інвестиційних сертифікатів здійснюється шляхом подрібнення, спалювання або іншим способом, що виключає можливість їх прочитання та відновлення, із обов'язковим складанням відповідного акта про їх знищення.
V. Порядок виключення відомостей про Фонд з Реєстру
32. Прийняття рішення Уповноваженою особою НКЦПФР про виключення відомостей про Фонд з Реєстру здійснюється після прийняття Уповноваженою особою НКЦПФР Розпорядження про скасування, передбаченого пунктом 28 цього Положення.
У разі якщо випуск (випуски) інвестиційних сертифікатів Фонду Державною комісією з цінних паперів та фондового ринку або НКЦПФР не реєструвався (не реєструвались), прийняття рішення Уповноваженою особою НКЦПФР про виключення відомостей про Фонд з Реєстру здійснюється без прийняття Розпорядження про скасування.
33. Для прийняття рішення Уповноваженою особою НКЦПФР про виключення відомостей про Фонд з Реєстру заявник подає до НКЦПФР заяву про виключення відомостей про Фонд з Реєстру (далі - заява про виключення) за формою, наведеною у додатку 5 до цього Положення.
Разом із заявою про виключення подаються такі документи:
1) перелік (опис) документів, що подаються разом із заявою про виключення, за формою, наведеною у додатку 3 до цього Положення;
2) копія(ї) документа(ів) банку що підтверджує(ють) закриття рахунку(ів), які були відкриті КУА з метою обслуговування коштів Фонду;
3) копія(ї) документа(ів) депозитарної установи, що підтверджує(ють) закриття рахунку(ів) в цінних паперах, які були відкриті КУА з метою обслуговування активів Фонду в цінних паперах;
4) документи, що підтверджують депонування на користь осіб, які були учасниками Фонду станом на дату прийняття рішення про його ліквідацію, коштів, отриманих від реалізації цінних паперів, прав за цінними паперами, що залишились в активах Фонду після скасування реєстрації випуску акцій Фонду (в разі наявності таких активів);
5) копія рішення про ліквідацію Фонду, у разі якщо проспект емісії інвестиційних сертифікатів Фонду не зареєстровано протягом одного року з дня внесення такого фонду до Реєстру;
6) акт про знищення інвестиційних сертифікатів, зіпсованих та/або невикористаних бланків інвестиційних сертифікатів - у разі якщо форма існування інвестиційних сертифікатів Фонду паперова.
34. Заявник подає до НКЦПФР заяву про виключення та документи, передбачені пунктом 33 цього Положення, протягом 15 робочих днів з дня:
1) прийняття Уповноваженою особою НКЦПФР Розпорядження про скасування - у разі відсутності, після скасування реєстрації випуску інвестиційних сертифікатів Фонду, в активах Фонду цінних паперів, щодо яких в системі депозитарного обліку не знято відповідні обмеження;
2) закриття в депозитарній установі рахунку(ів) в цінних паперах Фонду, які були відкриті КУА з метою обслуговування активів Фонду в цінних паперах - у разі наявності в активах Фонду після скасування реєстрації випуску інвестиційних сертифікатів Фонду цінних паперів, щодо яких в системі депозитарного обліку не знято відповідні обмеження;
3) прийняття уповноваженим органом КУА рішення про ліквідацію Фонду - у разі якщо випуск (випуски) інвестиційних сертифікатів Фонду не реєструвався (не реєструвались) Державною комісією з цінних паперів та фондового ринку або НКЦПФР.
35. Підставами для прийняття Уповноваженою особою НКЦПФР розпорядження про відмову у виключенні відомостей про Фонд з Реєстру є:
1) виявлення у заяві про виключення та документах, поданих заявником, недостовірних відомостей та/або відомостей, що не відповідають законодавству з питань діяльності ІСІ;
2) неусунення виявлених недоліків у поданій заяві про виключення, доданих до неї документах протягом строку, зазначеного в повідомленні про залишення заяви без руху.
36. У разі усунення заявником причин, що стали підставою для прийняття Уповноваженою особою НКЦПФР розпорядження про відмову у виключенні відомостей про Фонд з Реєстру, заявник може повторно звернутись до НКЦПФР.
37. Розпорядження про відмову у виключенні відомостей про Фонд з Реєстру може бути оскаржене в судовому порядку.
38. У разі відповідності вимогам законодавства заяви та документів, поданих заявником до НКЦПФР відповідно до пункту 33 цього Положення, Уповноважена особа НКЦПФР приймає розпорядження про виключення відомостей про Фонд з Реєстру за формою, наведеною у додатку 6 до цього Положення.
39. Розпорядження про виключення відомостей про Фонд з Реєстру є підставою для внесення до Реєстру інформації про скасування реєстрації регламенту, припинення дії свідоцтва та виключення відомостей про Фонд з Реєстру.
Відповідна інформація вноситься до Реєстру на наступний робочий день з дня прийняття Уповноваженою особою НКЦПФР розпорядження про виключенні відомостей про Фонд з Реєстру.
VІ. Подання та розгляд документів
40. Подання заявником до НКЦПФР заяви та документів (далі - документів) та відправлення НКЦПФР документів, передбачених цим Положенням, здійснюється офіційним каналом зв'язку у порядку, передбаченому Вимогами до застосування засобів інтегрованої підсистеми надання адміністративних послуг в електронній формі КІС у якості офіційного каналу зв'язку, затвердженими рішенням Національної комісії з цінних паперів та фондового ринку від 22 грудня 2023 року № 1444 (зі змінами).
41. Днем отримання НКЦПФР від заявника документів, передбачених цим Положенням, є робочий день їх надходження до НКЦПФР через електронний кабінет користувача КІС.
42. Документи, створені в електронній формі або створені як електронна копія паперового документа (сканкопія), що подаються заявником відповідно до цього Положення:
мають бути окремими файлами, створеними в електронній формі або створені як електронна копія паперового документа (сканкопія) у форматі Portable Document Format / A (формат специфікації PDF 1.4 ISO 19005-1:2005) - PDF / А або Rich Text Format - RTF, або Excel (.xlsx), або Word (.doc) чи Word (.docx), формат та вид яких обирається заявником самостійно;
кожен документ має бути підписаний кваліфікованим електронним підписом та/або кваліфікованою електронною печаткою, що базуються на кваліфікованому сертифікаті відкритого ключа відповідно до вимог законодавства про електронний документообіг та електронні довірчі послуги;
не мають містити неточностей;
повинні містити повну, послідовну та достовірну інформацію, яка повинна бути актуальною на день подачі документів та протягом строку їх розгляду.
43. Створення електронних документів, сформованих заявником в електронній формі або сформованих як електронна копія паперового документа (сканкопія), здійснюється із застосуванням електронного підпису заявника, що базується на кваліфікованому сертифікаті відкритого ключа, який повинен містити ідентифікаційні дані КУА, представником якого є заявник (повне або офіційне скорочене найменування та ідентифікаційний код КУА). У разі якщо кваліфікований сертифікат відкритого ключа заявника не містить даних, зазначених в цьому абзаці, такі електронні документи не враховуються НКЦПФР.
Особа, яка здійснює накладання електронного підпису на електронний документ, у такий спосіб засвідчує достовірність даних, наведених у таких документах, відповідність електронних копій документів оригіналам таких документів у паперовій формі.
44. Звіт про фінансовий стан складається відповідно до Закону України «Про бухгалтерський облік та фінансову звітність в Україні» на основі таксономії фінансової звітності за міжнародними стандартами в єдиному електронному форматі XBRL та подається до центру збору фінансової звітності, у порядку, встановленому Кабінетом Міністрів України (для банків - Національним банком України), з урахуванням вимог нормативно-правових актів НКЦПФР.
Довідка про вартість чистих активів Фонду складається відповідно до Положення про порядок визначення вартості чистих активів інститутів спільного інвестування, затвердженого рішенням Національної комісії з цінних паперів та фондового ринку від 30 липня 2013 року № 1336, зареєстрованим в Міністерстві юстиції України 21 серпня 2013 року за № 1444/23976 (зі змінами) за формою згідно з додатком 7 до цього Положення.
45. Розгляд НКЦПФР документів здійснюються відповідно до Закону України «Про адміністративну процедуру» з урахуванням особливостей, передбачених Порядком надання адміністративних послуг Національною комісією з цінних паперів та фондового ринку, затвердженим рішенням Національної комісії з цінних паперів та фондового ринку від 17 листопада 2021 року № 1124, зареєстрованим у Міністерстві юстиції України 03 лютого 2022 року за № 147/37483, та цим Положенням.
46. У разі подання заявником документів з порушенням встановлених цим Положенням вимог щодо порядку їх подання та підписання, та/або невідповідності документів переліку (опису) документів, та/або їх подання не в повному обсязі, та/або виявлення невідповідності формату поданих документів вимогам цього Положення у повідомленні про початок адміністративного провадження щодо реєстраційних дій зазначається про залишення заяви та інших документів без руху та перелік виявлених недоліків, спосіб і строк усунення недоліків, а також способи, порядок та строки оскарження рішення про залишення заяви та інших документів без руху.
47. Строк для усунення недоліків не може бути менше 10 робочих днів.
За клопотанням заявника НКЦПФР може продовжити строк усунення виявлених недоліків. Розгляд клопотання здійснюється НКЦПФР відповідно до вимог статті 50 Закону України «Про адміністративну процедуру».
У разі усунення заявником виявлених недоліків у строк, встановлений НКЦПФР, заява та інші документи вважаються поданими в день їх первинного подання. При цьому строк розгляду заяви та інших документів продовжується на строк залишення заяви та інших документів без руху.
48. Розгляд поданих заявником документів здійснюється НКЦПФР протягом:
30 календарних днів з дня надходження заяви про скасування та документів до неї;
20 календарних днів з дня надходження заяви про виключення та документів до неї.
Про прийняття Розпорядження про скасування або розпорядження про виключенні відомостей про Фонд з Реєстру НКЦПФР повідомляє заявника протягом 3 робочих днів з дня прийняття відповідного розпорядження.
У разі прийняття Розпорядження про відмову у скасуванні або розпорядження про відмову у виключенні відомостей про Фонд з Реєстру НКЦПФР повідомляє заявника протягом 3 робочих днів з дня прийняття відповідного розпорядження із зазначенням підстав відмови.
49. НКЦПФР протягом строку розгляду документів має право запитувати у заявника додаткові документи та інформацію. У такому разі перебіг строків, передбачених пунктом 48 цього Положення, зупиняється з дня направлення такого запиту та продовжується з дня отримання НКЦПФР запитуваних документів та/або пояснень.
Протягом строку розгляду документів заявник може самостійно надавати НКЦПФР додаткові документи, інформацію, пояснення тощо до поданого пакету документів.
У разі якщо заявником самостійно виявлені помилки в документах, поданих до заяви, заявник має право виправити допущені помилки та надати НКЦПФР документи з відповідними змінами на заміну раніше поданих протягом 10 календарних днів з дня надходження заяви про скасування або заяви про виключення. У разі надання документів з відповідними змінами з порушенням вказаного строку, документи НКЦПФР не розглядаються і не враховуються.
50. Адміністративна послуга НКЦПФР зі скасування реєстрації випуску цінних паперів Фонду є платною послугою, розмір плати за надання якої встановлено Розмірами плати за реєстраційні дії щодо учасників ринків капіталу та інших осіб, затверджених рішенням Національної комісії з цінних паперів та фондового ринку від 13 червня 2022 року № 620, зареєстрованим в Міністерстві юстиції України 10 серпня 2022 року за № 909/38245 (зі змінами).
Директор департаменту методології
Максим ТИМОХІН
Додаток 1
до Положення про порядок припинення
пайового інвестиційного фонду
(підпункт 2 пункту 22)
ЗВІТ
про результати ліквідації пайового інвестиційного фонду
Додаток 2
до Положення про порядок припинення
пайового інвестиційного фонду
(абзац перший пункту 23)
Заява
про скасування реєстрації випуску (випусків) інвестиційних сертифікатів пайового інвестиційного фонду, проспекту (проспектів) емісії інвестиційних сертифікатів пайового інвестиційного фонду та припинення дії свідоцтва (свідоцтв) про реєстрацію випуску (випусків) інвестиційних сертифікатів Фонду
Додаток 3
до Положення про порядок припинення
пайового інвестиційного фонду
(підпункт 1 пункту 24,
підпункт 1 пункту 33)
Перелік (опис) документів
Додаток 4
до Положення про порядок припинення
пайового інвестиційного фонду
(пункт 28)
РОЗПОРЯДЖЕННЯ
Додаток 5
до Положення про порядок припинення
пайового інвестиційного фонду
(абзац перший пункту 33)
Заява
про виключення відомостей про пайовий інвестиційний фонд з Єдиного державного реєстру інститутів спільного інвестування
Додаток 6
до Положення про порядок припинення
пайового інвестиційного фонду
(пункт 38)
РОЗПОРЯДЖЕННЯ
Додаток 7
до Положення про порядок припинення
пайового інвестиційного фонду
(пункт 44)
Довідка
про розрахунок вартості чистих активів ІСІ
{Текст Рішення доданий до листа Національної комісії з цінних паперів та фондового ринку від 23.01.2026 № 15/02/1170}
