---
source: "rada"
dokid: 484212
nreg: "407-2019-п"
title: "Про затвердження Порядку використання коштів, передбачених у державному бюджеті для здійснення заходів із посилення інституційної спроможності для підготовки публічних інвестиційних проектів та проектів публічно-приватного партнерства, а також виконання зобов'язань за міжнародними угодами"
doc_date: 2019-05-15
revision_date: 2026-01-23
status: 5
types: [2, 25]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 15 травня 2019 р. № 407
Київ
Про затвердження Порядку використання коштів, передбачених у державному бюджеті для здійснення заходів із посилення інституційної спроможності для підготовки публічних інвестиційних проектів та проектів публічно-приватного партнерства, а також виконання зобов'язань за міжнародними угодами
{Назва Постанови в редакції Постанови КМ № 127 від 07.02.2025; із змінами, внесеними згідно з Постановами КМ № 1321 від 22.10.2025, № 59 від 21.01.2026}
{Із змінами, внесеними згідно з Постановами КМ
№ 916 від 06.11.2019
№ 127 від 07.02.2025
№ 889 від 16.07.2025
№ 1321 від 22.10.2025
№ 59 від 21.01.2026}
Відповідно до частини сьомої статті 20 Бюджетного кодексу України Кабінет Міністрів України постановляє:
1. Затвердити Порядок використання коштів, передбачених у державному бюджеті для здійснення заходів із посилення інституційної спроможності для підготовки публічних інвестиційних проектів та проектів публічно-приватного партнерства, а також виконання зобов'язань за міжнародними угодами, що додається.
{Пункт 1 в редакції Постанови КМ № 127 від 07.02.2025; із змінами, внесеними згідно з Постановами КМ № 1321 від 22.10.2025, № 59 від 21.01.2026}
2. Установити, що вимоги пункту 9 Порядку складання, розгляду, затвердження та основних вимог до виконання кошторисів бюджетних установ, затверджених постановою Кабінету Міністрів України від 28 лютого 2002 р. № 228 (Офіційний вісник України, 2002 р., № 9, ст. 414), щодо критеріїв визначення одержувачів бюджетних коштів не застосовуються під час визначення одержувача бюджетних коштів за програмою “Заходи із посилення інституційної спроможності для підготовки публічних інвестиційних проектів та проектів публічно-приватного партнерства, а також виконання зобов'язань за міжнародними угодами”.
{Пункт 2 із змінами, внесеними згідно з Постановами КМ № 127 від 07.02.2025, № 1321 від 22.10.2025, № 59 від 21.01.2026}
Прем'єр-міністр України
В.ГРОЙСМАН
Інд. 67
ЗАТВЕРДЖЕНО
постановою Кабінету Міністрів України
від 15 травня 2019 р. № 407
ПОРЯДОК
використання коштів, передбачених у державному бюджеті для здійснення заходів із посилення інституційної спроможності для підготовки публічних інвестиційних проектів та проектів публічно-приватного партнерства, а також виконання зобов'язань за міжнародними угодами
{Назва Порядку в редакції Постанови КМ № 127 від 07.02.2025; із змінами, внесеними згідно з Постановами КМ № 1321 від 22.10.2025, № 59 від 21.01.2026}
{У тексті Порядку слово “Мінекономрозвитку” замінено словом “Мінекономіки” згідно з Постановою КМ № 916 від 06.11.2019}
1. Цей Порядок визначає механізм використання коштів, передбачених у державному бюджеті за бюджетною програмою “Заходи із посилення інституційної спроможності для підготовки публічних інвестиційних проектів та проектів публічно-приватного партнерства, а також виконання зобов'язань за міжнародними угодами” (далі - бюджетні кошти).
{Пункт 1 в редакції Постанови КМ № 127 від 07.02.2025; із змінами, внесеними згідно з Постановами КМ № 1321 від 22.10.2025, № 59 від 21.01.2026}
2. Головним розпорядником бюджетних коштів та відповідальним виконавцем бюджетної програми є Мінекономіки.
Одержувачем бюджетних коштів є державна організація “Агенція з питань підтримки державно-приватного партнерства” (далі - Агенція).
3. Бюджетні кошти спрямовуються на здійснення Агенцією заходів з підготовки публічних інвестиційних проектів та проектів публічно-приватного партнерства (включаючи оплату праці та нарахування на оплату праці працівників), а також супроводження реалізації Угоди між Урядом України та Урядом Сполучених Штатів Америки про створення Американсько-Українського інвестиційного фонду відбудови, зокрема:
ідентифікацію публічних інвестиційних проектів, що можуть бути реалізовані на умовах публічно-приватного партнерства;
підготовку та супроводження публічних інвестиційних проектів та проектів публічно-приватного партнерства, зокрема підготовлених за рахунок інших джерел, не заборонених законодавством (включаючи підготовку концептуальних записок, техніко-економічних обґрунтувань), а також надання консультаційної та технічної підтримки;
проведення тренінгів (семінарів);
організаційне забезпечення функціонування Агенції, необхідне для виконання завдань бюджетної програми, зокрема супроводження реалізації Угоди між Урядом України та Урядом Сполучених Штатів Америки про створення Американсько-Українського інвестиційного фонду відбудови;
виконання зобов'язань за міжнародними угодами щодо сплати Агенцією внеску до Американсько-Українського інвестиційного фонду відбудови.
{Пункт 3 доповнено абзацом згідно з Постановою КМ № 1321 від 22.10.2025}
{Пункт 3 в редакції Постанов КМ № 127 від 07.02.2025, № 889 від 16.07.2025; із змінами, внесеними згідно з Постановою КМ № 59 від 21.01.2026}
4. Перелік заходів, що здійснюються Агенцією за рахунок бюджетних коштів, та обсяг видатків на їх здійснення погоджуються з Мінекономіки.
5. Закупівля товарів, робіт і послуг за бюджетні кошти здійснюється в установленому законом порядку.
Попередня оплата таких товарів, робіт і послуг здійснюється в установленому бюджетним законодавством порядку.
{Абзац другий пункту 5 із змінами, внесеними згідно з Постановою КМ № 127 від 07.02.2025}
6. Відображення у первинному та бухгалтерському обліку інформації про отримані (створені) оборотні і необоротні активи, а також відкриття та закриття рахунків, реєстрація, облік бюджетних зобов'язань в органах Казначейства та проведення операцій, пов'язаних з використанням бюджетних коштів, здійснюються в установленому законодавством порядку.
{Пункт 6 із змінами, внесеними згідно з Постановою КМ № 127 від 07.02.2025}
7. Складення та подання фінансової і бюджетної звітності про використання бюджетних коштів, а також контроль за їх цільовим та ефективним витрачанням здійснюються в установленому законодавством порядку.
8. Агенція подає щокварталу до 20 числа наступного місяця Мінекономіки інформацію про використання бюджетних коштів.
