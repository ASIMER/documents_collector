---
source: "rada"
dokid: 551563
nreg: "z1924-25"
title: "Про внесення змін до Порядку організації перевезень пасажирів та багажу автомобільним транспортом та визнання таким, що втратив чинність, наказу Міністерства транспорту та зв'язку України від 07 травня 2010 року № 278"
doc_date: 2025-10-09
revision_date: 2025-10-09
status: 2
types: [9]
org: 1336
---
МІНІСТЕРСТВО РОЗВИТКУ ГРОМАД ТА ТЕРИТОРІЙ УКРАЇНИ
НАКАЗ
09.10.2025 № 1473
Зареєстровано в Міністерстві
юстиції України
23 грудня 2025 року
за № 1924/45330
Про внесення змін до Порядку організації перевезень пасажирів та багажу автомобільним транспортом та визнання таким, що втратив чинність, наказу Міністерства транспорту та зв'язку України від 07 травня 2010 року № 278
Відповідно до частини третьої статті 6 Закону України «Про автомобільний транспорт», пункту 3 Правил надання послуг пасажирського автомобільного транспорту, затверджених постановою Кабінету Міністрів України від 18 лютого 1997 року № 176 (у редакції постанови Кабінету Міністрів України від 26 вересня 2007 року № 1184), абзацу тридцять п'ятого підпункту 20 пункту 4 Положення про Міністерство розвитку громад та територій України, затвердженого постановою Кабінету Міністрів України від 30 червня 2015 року № 460 (у редакції постанови Кабінету Міністрів України від 17 грудня 2022 року № 1400),
НАКАЗУЮ:
1. Внести зміни до Порядку організації перевезень пасажирів та багажу автомобільним транспортом, затвердженого наказом Міністерства інфраструктури України від 15 липня 2013 року № 480, зареєстрованого в Міністерстві юстиції України 31 липня 2013 року за № 1282/23814, виклавши його у новій редакції, що додається.
2. Організаторам перевезень та автомобільним перевізникам забезпечити оформлення через Єдиний комплекс інформаційних систем у сфері безпеки на наземному транспорті паспортів:
міжміських і приміських автобусних маршрутах загального користування, що виходять за межі території області (міжобласні маршрути) - протягом 6 місяців з дня набрання чинності цим наказом;
міжміських і приміських автобусних маршрутах загального користування, що проходять територією двох або більше територіальних громад та не виходять за межі території Автономної Республіки Крим чи області - протягом 12 місяців з дня набрання чинності цим наказом;
міських, приміських і міжміських автобусних маршрутів загального користування, що не виходять за межі території однієї територіальної громади - протягом 24 місяців з дня набрання чинності цим наказом;
регулярних спеціальних пасажирських перевезень - протягом 24 місяців з дня набрання чинності цим наказом.
3. Визнати таким, що втратив чинність, наказ Міністерства транспорту та зв'язку України від 07 травня 2010 року № 278 «Про затвердження Порядку розроблення та затвердження паспорта автобусного маршруту», зареєстрований в Міністерстві юстиції України 17 червня 2010 року за № 408/17703.
4. Управлінню внутрішніх автомобільних перевезень забезпечити подання цього наказу на державну реєстрацію до Міністерства юстиції України в установленому порядку.
5. Сектору зовнішніх комунікацій забезпечити оприлюднення цього наказу на офіційному вебсайті Міністерства розвитку громад та територій України.
6. Цей наказ набирає чинності через шість місяців з дня його офіційного опублікування.
7. Контроль за виконанням цього наказу покласти на заступника Міністра Сергія Деркача.
Віце-прем'єр-міністр
з відновлення України -
Міністр
Олексій КУЛЕБА
ПОГОДЖЕНО:
Міністр соціальної політики,
сім'ї та єдності України
Перший заступник Міністра цифрової
трансформації України
Голова Державної служби України
з безпеки на транспорті
Голова Антимонопольного комітету України
Голова Національної поліції України
Голова Державної регуляторної
служби України
Виконавчий директор Всеукраїнської асоціації
органів місцевого самоврядування
«Асоціація об'єднаних територіальних громад»
Виконавчий директор Всеукраїнської асоціації
органів місцевого самоврядування
«Всеукраїнська асоціація громад»
Перший заступник начальника
Вінницької обласної військової адміністрації
Заступник голови Волинської обласної
державної адміністрації
Голова Дніпропетровської обласної
державної адміністрації -
начальник обласної військової адміністрації
Голова Донецької обласної державної
адміністрації,
начальник обласної військової адміністрації
Начальник Житомирської обласної
військової адміністрації
Голова Закарпатської обласної державної
адміністрації -
начальник обласної військової адміністрації
Голова Запорізької обласної державної
адміністрації,
начальник обласної військової адміністрації
Голова Івано-Франківської обласної державної
адміністрації -
начальник обласної військової адміністрації
Київський міський голова
Начальник Київської обласної військової
адміністрації
Заступник начальника Кіровоградської обласної
військової адміністрації
Голова Луганської обласної державної адміністрації -
начальник обласної військової адміністрації
Заступник голови Львівської обласної
державної адміністрації
Заступник начальника Миколаївської обласної
військової адміністрації
Голова (начальник) Одеської обласної державної
(військової) адміністрації
Тимчасово виконувач обов'язків начальника
Полтавської обласної військової адміністрації
Начальник Рівненської обласної військової
адміністрації
Голова Сумської обласної державної
адміністрації -
начальник обласної військової адміністрації
Начальник Тернопільської обласної військової
адміністрації
Начальник Харківської обласної військової
адміністрації
Начальник Херсонської обласної військової
адміністрації
Начальник Хмельницької обласної військової
адміністрації
Начальник Черкаської обласної військової
адміністрації
Голова Чернівецької обласної державної
адміністрації (начальник обласної військової
адміністрації)
В. о. голови Чернігівської обласної державної
адміністрації
Денис УЛЮТІН
Олексій ВИСКУБ
Микита ЛАГУНІН
Павло КИРИЛЕНКО
Іван ВИГІВСЬКИЙ
Олексій КУЧЕР
Тарас ДОБРІВСЬКИЙ
Іван СЛОБОДЯНИК
Наталя ЗАБОЛОТНА
Роман РОМАНЮК
Сергій ЛИСАК
Вадим ФІЛАШКІН
Віталій БУНЕЧКО
Мирослав БІЛЕЦЬКИЙ
Іван ФЕДОРОВ
Світлана ОНИЩУК
Віталій КЛИЧКО
Микола КАЛАШНИК
Сергій ПОЛІЩУК
Олексій ХАРЧЕНКО
Юрій БУЧКО
Валентин ГАЙДАРЖИ
Олег КІПЕР
Володимир КОГУТ
Олександр КОВАЛЬ
Олег ГРИГОРОВ
В'ячеслав НЕГОДА
Олег СИНЄГУБОВ
Олександр ПРОКУДІН
Сергій ТЮРІН
Ігор ТАБУРЕЦЬ
Руслан ЗАПАРАНЮК
Дмитро СИНЕНКО
ЗАТВЕРДЖЕНО
Наказ Міністерства
інфраструктури України
15 липня 2013 року № 480
(у редакції наказу Міністерства
розвитку громад
та територій України
від 9 жовтня 2025 року № 1473)
Зареєстровано в Міністерстві
юстиції України
23 грудня 2025 року
за № 1924/45330
Порядок
організації перевезень пасажирів та багажу автомобільним транспортом
I. Загальні положення
1. Цей Порядок визначає механізм організації підготовки до відкриття, закриття, внесення змін до функціонуючих автобусних маршрутів загального користування (крім міжнародних), а також процедуру та вимоги до розроблення та затвердження паспортів автобусних маршрутів регулярних та регулярних спеціальних перевезень.
2. У цьому Порядку терміни вживаються в таких значеннях:
Єдиний комплекс інформаційних систем у сфері безпеки на наземному транспорті (далі - Єдиний комплекс) - інформаційно-комунікаційна система, що становить сукупність автоматизованих систем, програмно-інформаційних комплексів, програмних, програмно-технічних і технічних засобів комунікації, що забезпечують обробку та захист інформації, електронну взаємодію з метою надання послуг;
користувач Єдиного комплексу (далі - користувач) - автомобільні перевізники (підприємства, установи, організації та фізичні особи - підприємці), уповноважені особи Мінрозвитку, Укртрансбезпеки, Національної поліції України, обласних державних адміністрацій, органів виконавчої влади та органів місцевого самоврядування, які пройшли процедуру електронної ідентифікації та автентифікації і отримали доступ до інформації в Єдиному комплексі;
міжобласний маршрут - міжміський і приміський автобусний маршрут загального користування, що виходить за межі території області;
недостовірні дані - інформація, яка не відповідає дійсності або викладена неправдиво (містить відомості про події та явища, яких не існувало взагалі або які існували, але відомості про них не відповідають дійсності);
організатор перевезень - Мінрозвитку, Рада міністрів Автономної Республіки Крим або обласні державні адміністрації, Київська міська державна адміністрація, виконавчий орган ради, що представляє інтереси відповідної територіальної громади;
схема маршруту - електронне картографічне зображення проходження маршруту руху, нанесене на електронну (інтерактивну) карту автомобільних доріг, вулиць і доріг населених пунктів, із зазначенням відповідних об'єктів передбачених цим Порядком.
Інші терміни у цьому Порядку вживаються у значеннях, наведених у Законах України «Про автомобільний транспорт» (далі - Закон), «Про адміністративну процедуру», «Про електронні документи та електронний документообіг», «Про електронну ідентифікацію та електронні довірчі послуги», «Про дорожній рух», Ліцензійних умовах провадження господарської діяльності з перевезення пасажирів, небезпечних вантажів та небезпечних відходів автомобільним транспортом, міжнародних перевезень пасажирів та вантажів автомобільним транспортом, затверджених постановою Кабінету Міністрів України від 02 грудня 2015 року № 1001, Порядку проведення конкурсу з перевезення пасажирів на автобусному маршруті загального користування, затвердженому постановою Кабінету Міністрів України від 03 грудня 2008 року № 1081 (далі - Порядок проведення конкурсу), Правилах надання послуг пасажирського автомобільного транспорту, затверджених постановою Кабінету Міністрів України від 18 лютого 1997 року № 176 (у редакції постанови Кабінету Міністрів України від 26 вересня 2007 року № 1184) (далі - Правила надання послуг), Порядку формування, затвердження та ведення реєстру міжнародних, міжміських та приміських автобусних маршрутів загального користування, затвердженого наказом Міністерства інфраструктури України від 20 травня 2013 року № 305, зареєстрованого в Міністерстві юстиції України 09 липня 2013 року за № 1144/23676.
3. Організатори перевезень забезпечують організацію пасажирських перевезень, в межах повноважень визначених статтею 7 Закону, з урахуванням Правил надання послуг та вимог цього Порядку.
4. Повідомлення про відкриття міжобласного маршруту формується автомобільним перевізником та/або організатором перевезень в електронній формі засобами Єдиного комплексу з накладанням кваліфікованого електронного підпису чи печатки або удосконаленого електронного підпису чи печатки, що базується на кваліфікованому сертифікаті електронного підпису чи печатки.
5. Повідомлення про відкриття міських, приміських і міжміських автобусних маршрутів загального користування, що не виходять за межі області формується відповідним організатором перевезень в електронній формі засобами Єдиного комплексу з накладанням кваліфікованого електронного підпису чи печатки або удосконаленого електронного підпису чи печатки, що базується на кваліфікованому сертифікаті електронного підпису чи печатки.
6. Власником Єдиного комплексу та виключних майнових прав інтелектуальної власності на його програмне забезпечення є держава в особі Укртрансбезпеки, яка є його розпорядником та адміністратором.
Володільцем інформації Єдиного комплексу є Укртрансбезпека.
7. Електронна інформаційна взаємодія Єдиного комплексу з іншими державними електронними інформаційними ресурсами, зокрема з Єдиним електронним реєстром автобусних маршрутів, здійснюється засобами системи електронної взаємодії державних електронних інформаційних ресурсів «Трембіта».
У разі відсутності технічної можливості передачі даних засобами системи електронної взаємодії державних електронних інформаційних ресурсів «Трембіта» електронна інформаційна взаємодія суб'єктів електронної взаємодії може здійснюватися з використанням інших інформаційно-комунікаційних систем з дотриманням вимог щодо захисту інформації відповідно до статті 8, пункту 11 статті 13 Закону України «Про захист інформації в інформаційно-комунікаційних системах».
Обсяг та структура даних, якими обмінюються суб'єкти електронної взаємодії через програмні інтерфейси електронних інформаційних ресурсів (сервіси), визначаються договорами про інформаційну взаємодію, укладеними відповідно до Порядку електронної (технічної та інформаційної) взаємодії, затвердженого постановою Кабінету Міністрів України від 08 вересня 2016 року № 606, або протоколами обміну інформацією.
8. Функціонування Єдиного комплексу передбачає електронну інформаційну взаємодію з Єдиним електронним реєстром автобусних маршрутів.
II. Організація та умови внутрішніх перевезень пасажирів і багажу на автобусних маршрутах
1. Умови регулярних та регулярних спеціальних перевезень зазначаються у паспорті маршруту, який формується в електронній формі через Єдиний комплекс, містить унікальний ідентифікатор у вигляді QR-коду для верифікації, та в якому зафіксована інформація у формі електронних даних про схему маршруту, розклад руху, таблицю вартості проїзду, графік режиму праці та відпочинку водіїв, які є обов'язковими складовими елементами паспорта маршруту.
Генерація, опрацювання, погодження та затвердження паспорта маршруту здійснюється в Єдиному комплексі з дотриманням вимог Законів України «Про електронні документи та електронний документообіг» та «Про електронну ідентифікацію та електронні довірчі послуги».
Паспорти маршрутів зберігаються в Єдиному комплексі та Єдиному електронному реєстрі автобусних маршрутів, та доступні користувачам Єдиного комплексу із можливістю відтворення його у вигляді паперової копії із дотриманням вимог щодо збереження цілісності даних.
2. Перевезення багажу та ручної поклажі на автобусних маршрутах здійснюється відповідно до розділу III Правил надання послуг.
3. Відправлення/прибуття автобусів приміських, міжміських і міжобласних маршрутів загального користування здійснюється тільки з автостанцій, а в разі їх відсутності - із зупинок, передбачених розкладом руху.
III. Процедура відкриття, внесення змін, закриття автобусного маршруту загального користування
1. Відкриття та внесення змін до автобусного маршруту здійснюється шляхом подання відповідного повідомлення автомобільного перевізника та/або організатора перевезень до Єдиного комплексу.
На підставі повідомлення засобами Єдиного комплексу автомобільний перевізник та/або організатор перевезень формує проєкт паспорта маршруту відповідного до вимог цього Порядку.
2. Закриття автобусного маршруту здійснюється шляхом подання повідомлення про закриття маршруту відповідним організатором перевезень до Єдиного комплексу відповідно до вимог цього Порядку.
3. Одночасно з повідомленням, зазначеним у пункті 1 цього розділу, в Єдиному комплексі здійснюється формування повідомлення до Національної поліції України про погодження поданого маршруту руху пасажирського транспорту, сформованого на підставі інформації, яка міститься у схемі руху автобусного маршруту.
Погодження поданого маршруту руху пасажирського транспорту здійснюється уповноваженою особою Національної поліції України, відповідно до її повноважень у сфері забезпечення безпеки дорожнього руху.
Погодження здійснюється протягом семи робочих днів з дня надходження повідомлення в Єдиному комплексі шляхом накладання кваліфікованого електронного підпису чи печатки або удосконаленого електронного підпису чи печатки, що базується на кваліфікованому сертифікаті електронного підпису чи печатки уповноваженої особи Національної поліції України, на схемі руху пасажирського транспорту.
Підставою для відмови в погодженні уповноваженим підрозділом Національної поліції України є невідповідність схеми маршруту руху пасажирського транспорту вимогам підпункту 2 пункту 11 цього розділу.
У разі ненадання Національною поліцією України протягом семи робочих днів з дня надходження в Єдиному комплексі повідомлення, зазначеного в абзаці першому цього пункту, погодження або відмови у погодженні, маршрут руху пасажирського транспорту вважається погодженим Національною поліцією України.
4. Затвердженню підлягають паспорти регулярних і регулярних спеціальних маршрутів, які відповідають вимогам цього Порядку та пройшли процедуру опрацювання та/або погодження.
5. На підставі інформації про складові паспорта маршруту, що міститься в повідомленні, засобами Єдиного комплексу формується проєкт паспорта маршруту.
6. Відкриття нових міжміських і приміських автобусних маршрутів загального користування, що проходять територією двох або більше територіальних громад та не виходять за межі території Автономної Республіки Крим або області, здійснюється за погодженням з виконавчими органами міських рад відповідних територіальних громад, таке погодження здійснюється відповідним організатором перевезень до моменту затвердження паспорта маршруту.
7. Процедура опрацювання та/або погодження та затвердження паспорта маршруту:
1) для опрацювання паспортів міжобласних маршрутів автомобільний перевізник або уповноважена особа Мінрозвитку формує відповідне повідомлення.
Затвердження паспорта маршруту здійснюється уповноваженою особою Мінрозвитку шляхом накладання кваліфікованого електронного підпису на проєкт паспорта в Єдиному комплексі;
2) для опрацювання паспортів міських, приміських і міжміських автобусних маршрутів загального користування, що не виходять за межі території однієї територіальної громади, уповноважена особа виконавчого органу ради, що представляє інтереси відповідної територіальної громади, формує відповідне повідомлення.
Затвердження паспорта маршруту здійснюється уповноваженою особою виконавчого органу ради, що представляє інтереси відповідної територіальної громади, шляхом накладання кваліфікованого електронного підпису на проєкт паспорта в Єдиному комплексі;
3) для опрацювання паспортів міжміських і приміських автобусних маршрутів загального користування, що проходять територією двох або більше територіальних громад та не виходять за межі території Автономної Республіки Крим чи області, уповноважена особа Ради міністрів Автономної Республіки Крим або обласних державних адміністрацій формує відповідне повідомлення та додає скан-копії (у форматі PDF) схеми маршруту та розкладу руху, погоджених відповідно до вимог пункту 18 Правил надання послуг.
Затвердження паспорта маршруту здійснюється уповноваженою особою Ради міністрів Автономної Республіки Крим або обласних державних адміністрацій шляхом накладання кваліфікованого електронного підпису відповідного організатора на проєкт паспорта в Єдиному комплексі;
4) для опрацювання та погодження Укртрансбезпекою паспортів регулярних спеціальних пасажирських перевезень, що виходять за межі області, автомобільний перевізник формує відповідне повідомлення та додає скан-копію (у форматі PDF) укладеного договору.
Укртрансбезпека відповідно до Закону України «Про адміністративну процедуру» опрацьовує проєкт паспорта маршруту протягом семи робочих днів з дня отримання повідомлення, перевіряючи проєкт паспорта на відповідність таким вимогам:
режиму праці та відпочинку водіїв відповідно до вимог Положення про робочий час і час відпочинку водіїв колісних транспортних засобів, затвердженого наказом Міністерства транспорту та зв'язку України від 07 червня 2010 року № 340, зареєстрованого в Міністерстві юстиції України 14 вересня 2010 року за № 811/18106;
місць зупинки автобусів, передбачених розкладом руху відповідно до пункту 28 Правил надання послуг. У разі необхідності Укртрансбезпека може надіслати запити до відповідних органів місцевого самоврядування з метою уточнення місць зупинки на відповідній території.
У разі виявлення у проєкті паспорта маршруту недостовірних даних або невідповідності вимогам цього Порядку, Укртрансбезпека формує повідомлення через Єдиний комплекс про залишення відповідного повідомлення автомобільного перевізника без руху із зазначенням виявлених недоліків з посиланням на порушені вимоги законодавства, спосіб та строк їх усунення, а також способи, порядок та строки оскарження рішення про залишення такого повідомлення без руху.
У разі усунення виявлених недоліків у строк, встановлений Укртрансбезпекою, повідомлення вважається поданим в день його первинного подання. При цьому строк розгляду справи продовжується на строк залишення такого повідомлення без руху.
Укртрансбезпека повторно розглядає проєкт паспорта маршруту та за результатами повідомляє автомобільного перевізника шляхом надсилання через Єдиний комплекс повідомлення про:
погодження паспорта маршруту (з накладанням кваліфікованого електронного підпису уповноваженої особи в Єдиному комплексі);
відмову в погодженні паспорта маршруту - у разі неусунення автомобільним перевізником недоліків, зазначених у повідомленні Укртрансбезпеки про залишення відповідного повідомлення автомобільного перевізника без руху.
Не допускається повторне залишення без руху повідомлення, в якому усунуто виявлені недоліки, зазначені в повідомленні Укртрансбезпеки про залишення відповідного повідомлення автомобільного перевізника без руху.
5) для опрацювання паспортів регулярних спеціальних пасажирських перевезень, що не виходять за межі області, автомобільний перевізник формує проєкт паспорта маршруту через Єдиний комплекс після погодження із замовником транспортних послуг маршруту та розкладу руху додає скан-копії (у форматі PDF) укладеного договору, схеми маршруту та розкладу руху, погоджених відповідно до вимог пункту 18 Правил надання послуг;
6) для опрацювання паспортів регулярних спеціальних пасажирських перевезень (організованих груп дітей) автомобільний перевізник та/або організатор перевезень формує проєкт паспорта маршруту через Єдиний комплекс та додає скан-копії (у форматі PDF) укладеного договору, схеми маршруту та розкладу руху, узгоджених відповідно до вимог абзацу другого пункту 69 Правил надання послуг.
8. У разі виявлення недостовірних даних або невідповідності вимогам цього Порядку у внесених автомобільним перевізником відомостях (щодо проєкту паспорта міжобласного маршруту або маршруту регулярних спеціальних пасажирських перевезень, що не виходять за межі області), організатор перевезень або виконавчий орган міських рад відповідних територіальних громад формує повідомлення через Єдиний комплекс про залишення відповідного повідомлення автомобільного перевізника без руху із зазначенням виявлених недоліків з посиланням на порушені вимоги законодавства, спосіб та строк їх усунення, а також способи, порядок та строки оскарження рішення про залишення такого повідомлення без руху.
У разі усунення виявлених недоліків у строк, встановлений організатором перевезень або виконавчим органом міських рад відповідних територіальних громад, повідомлення вважається поданим в день його первинного подання. При цьому строк розгляду справи продовжується на строк залишення такого повідомлення без руху.
Організатор перевезень або виконавчий орган міських рад відповідних територіальних громад повторно розглядає проєкт паспорта маршруту та за результатами повідомляє автомобільного перевізника шляхом надсилання через Єдиний комплекс повідомлення про:
погодження паспорта маршруту (з накладанням кваліфікованого електронного підпису уповноваженої особи в Єдиному комплексі);
відмову в погодженні паспорта маршруту - у разі неусунення автомобільним перевізником недоліків, зазначених у повідомленні організатора перевезень або виконавчого органу міських рад відповідних територіальних громад про залишення відповідного повідомлення автомобільного перевізника без руху.
Не допускається повторне залишення без руху повідомлення, в якому усунуто виявлені недоліки, зазначені в повідомленні організатора перевезень або виконавчого органу міських рад відповідних територіальних громад про залишення відповідного повідомлення автомобільного перевізника без руху.
9. Після затвердження замовником транспортних послуг паспорта маршруту регулярних спеціальних пасажирських перевезень, передбаченого підпунктами 4-6 пункту 7 цього розділу, автомобільний перевізник завантажує до Єдиного комплексу паспорт маршруту регулярних спеціальних пасажирських перевезень та відповідний договір із замовником послуг. Паспорт маршруту регулярних спеціальних пасажирських перевезень оформлюється на строк дії договору про перевезення пасажирів між замовником послуг та автомобільним перевізником.
10. Паспорт маршруту вважається затвердженим з дня накладення на нього кваліфікованого електронного підпису відповідної уповноваженої особи організатора в Єдиному комплексі та присвоєння йому унікального ідентифікаційного номера.
11. Паспорт маршруту повинен містити:
1) титульну сторінку. Титульна сторінка паспорта маршруту автоматично генерується Єдиним комплексом і є частиною паспорта маршруту, що містить інформацію про:
назви початкового та кінцевого пунктів маршруту (зупинок), а для приміських і міжміських автобусних маршрутів загального користування - назви населених пунктів та автостанцій, у разі їх відсутності - назви зупинок, передбачених розкладом руху;
номер маршруту та/або номери рейсів;
ідентифікатор паспорта маршруту у Єдиному комплексі (QR-код);
режим руху: звичайний, експресний, маршрутне таксі;
замовника транспортних послуг юридичну або фізичну особу (для регулярних спеціальних пасажирських перевезень) (найменування або прізвище, власне ім'я, по батькові (за наявності), код ЄДРПОУ або реєстраційний номер облікової картки платника податків (за наявності));
автомобільного перевізника (для регулярних спеціальних пасажирських перевезень) (найменування або прізвище, власне ім'я, по батькові (за наявності), код ЄДРПОУ або реєстраційний номер облікової картки платника податків (за наявності));
найменування організатора перевезень;
дату затвердження паспорта маршруту;
термін дії паспорта маршруту (для регулярних спеціальних пасажирських перевезень);
2) схему маршруту. Схема маршруту оформлюється в Єдиному комплексі шляхом генерації на основі вибору початкового, проміжних та кінцевого пунктів, які визначаються в Єдиному комплексі, з обов'язковим вибором GPS-координат (широта/довгота) для об'єктів на лінії шляху проходження маршруту: автостанцій, визначених як місця зупинки автобуса, або за їх відсутності - місць розташування автопавільйонів, проміжних зупинок.
Схема маршруту включає в себе такі характеристики і містить параметри маршруту та його облаштування, як найменування зупинок, залізничні переїзди, аварійно-небезпечні ділянки та місця (ділянки) концентрації дорожньо-транспортних пригод, із зазначенням місць їх розташування.
Інформація про аварійно-небезпечні ділянки та місця (ділянки) концентрації дорожньо-транспортних пригод вноситься до Єдиного комплексу відповідно до Порядку виявлення аварійно-небезпечних ділянок та місць концентрації дорожньо-транспортних пригод, затвердженого наказом Міністерства інфраструктури України від 12 серпня 2022 року № 598, зареєстрованого в Міністерстві юстиції України 25 жовтня 2022 року за № 1313/38649.
На схемі маршруту відображається лінія шляху проходження автобусного маршруту із зазначенням назв автомобільних доріг та вулиць населених пунктів з урахуванням прямого та зворотного рейсу;
3) розклад руху. Розклад руху автобусів включає відомості:
для міських та приміських маршрутів, що працюють у режимі маршрутного таксі:
номер рейсу;
час відправлення з початкової зупинки;
час прибуття на кінцеву зупинку;
для міських і приміських маршрутів у звичайному та експресному режимі:
номер рейсу (або маршруту);
час відправлення з початкової зупинки;
час прибуття та відправлення з проміжних зупинок;
час прибуття на кінцеву зупинку (окрім кільцевих маршрутів);
довжину маршруту;
тривалість рейсу;
для міжміських маршрутів:
номер рейсу;
час відправлення з початкової зупинки;
час прибуття та відправлення з проміжних зупинок;
час прибуття на кінцеву зупинку;
довжину маршруту;
тривалість рейсу;
для автобусних маршрутів регулярних спеціальних перевезень:
час відправлення з початкової зупинки;
час прибуття та відправлення з проміжних зупинок;
час прибуття на кінцеву зупинку;
довжину маршруту;
тривалість рейсу;
4) графік режиму праці та відпочинку водіїв. Графік режиму праці та відпочинку водіїв визначає:
тривалість робочого часу;
період керування;
перерви для відпочинку і харчування, а також для короткочасного відпочинку за робочу зміну.
Графік режиму праці та відпочинку водіїв складається відповідно до вимог законодавства та з урахуванням розкладу руху;
5) таблицю вартості проїзду (для регулярних пасажирських перевезень на приміських і міжміських автобусних маршрутах загального користування). Таблиця вартості проїзду для регулярних приміських та міжміських автобусних маршрутів містить інформацію про вартість проїзду (перевезення багажу) між зупинками, призначеними для посадки та висадки пасажирів згідно з розкладом руху автобусів на маршруті та/або вартість проїзду за кілометр.
Для регулярних міських автобусних маршрутів визначається вартість проїзду за маршрутом;
6) скан-копію (у форматі PDF) договору про замовлення транспортної послуги, укладеного між замовником послуг та автомобільним перевізником, який надає транспортні послуги (для регулярних спеціальних пасажирських перевезень);
7) список пасажирів (для регулярних спеціальних пасажирських перевезень, крім маршрутів регулярних спеціальних пасажирських перевезень у межах населеного пункту та маршрутів, що виходять за межі території населеного пункту, протяжність яких не більше ніж 50 кілометрів), перевезення яких передбачено договором про регулярні спеціальні пасажирські перевезення, та які застраховані в установленому законодавством порядку. Список пасажирів повинен містити інформацію про:
категорію пасажирів (працівники підприємств, установ та організацій, учні, студенти, туристи, екскурсанти та інші організовані групи пасажирів);
прізвища, імена, по батькові (за наявності);
приналежність пасажирів до замовника послуг.
У разі здійснення туристично-екскурсійних перевезень замість списку пасажирів наводяться відомості про мету поїздки (короткий перелік об'єктів, огляд яких включено до туристичної пропозиції), назва туристично-екскурсійного маршруту та додається інформація щодо наявності ліцензії на туроператорську діяльність замовника перевезень.
12. Зміни до паспорта маршруту вносяться в порядку, визначеному пунктом 6 цього розділу.
Внесення змін до паспорта маршруту здійснюється виключно організатором за його ініціативою, або за ініціативою автомобільного перевізника.
13. Подання однією уповноваженою особою автомобільного перевізника та/або організатора більш як двох активних повідомлень на відкриття маршрутів, які дублюють або частково дублюють діючі маршрути, або маршрути, щодо яких уже подані повідомлення та триває їх розгляд, не допускається.
Дублюванням вважається випадок, коли поданий маршрут має збіг більше ніж 90 відсотків зупинок із діючим або заявленим маршрутом, або коли початкові чи кінцеві пункти та шлях проходження збігаються, а інтервал між відправленнями менший, ніж 30 хвилин для міжміських маршрутів, 10 хвилин для приміських маршрутів та 5 хвилин для міських маршрутів.
14. Для внесення змін до автобусного маршруту автомобільний перевізник та/або організатор надсилає повідомлення через Єдиний комплекс та формує відповідний проєкт паспорта маршруту із змінами.
15. Порядок закриття автобусного маршруту:
1) організатор перевезень має право закрити відповідний автобусний маршрут загального користування у разі, якщо такий маршрут не обслуговується протягом 180 календарних днів та за результатами оголошення двох конкурсів поспіль з визначення автомобільного перевізника на такому автобусному маршруті, жоден перевізник-претендент не подав конкурсної пропозиції;
2) закриття автобусних маршрутів здійснюється на підставі рішень відповідних організаторів про закриття такого маршруту шляхом внесення протягом 3 робочих днів відповідного запису до Єдиного комплексу та Єдиного електронного реєстру автобусних маршрутів.
Інформація про закриття маршруту загального користування також розміщується на офіційних вебсайтах організаторів.
Начальник Управління
внутрішніх автомобільних
перевезень
Олександр ДЯЧЕНКО
