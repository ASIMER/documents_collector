---
source: "rada"
dokid: 522522
nreg: "28-2023-п"
title: "Деякі питання оплати праці працівників державних та комунальних закладів охорони здоров'я"
doc_date: 2023-01-13
revision_date: 2026-01-17
status: 5
types: [2]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 13 січня 2023 р. № 28
Київ
Деякі питання оплати праці працівників державних та комунальних закладів охорони здоров'я
{Назва Постанови в редакції Постанови КМ № 482 від 12.05.2023}
{Із змінами, внесеними згідно з Постановами КМ
№ 482 від 12.05.2023
№ 159 від 13.02.2024
№ 1503 від 24.12.2024
№ 769 від 27.06.2025
№ 879 від 15.07.2025
№ 1215 від 25.09.2025
№ 1808 від 31.12.2025
№ 30 від 14.01.2026}
Відповідно до частин першої та четвертої статті 8 Закону України “Про оплату праці”, статті 22 Закону України “Про подолання туберкульозу в Україні”, пункту “ж” частини першої статті 77 Основ законодавства України про охорону здоров'я та з метою збереження кадрового потенціалу для надання медичної допомоги населенню Кабінет Міністрів України постановляє:
{Вступна частина в редакції Постанови КМ № 482 від 12.05.2023; із змінами, внесеними згідно з Постановою КМ № 879 від 15.07.2025}
1. Установити, що:
1) в державних та комунальних закладах охорони здоров'я, які одержали ліцензію на право провадження господарської діяльності з медичної практики:
мінімальний розмір оплати праці медичних, фармацевтичних працівників та фахівців з реабілітації за виконану у повному обсязі місячну (годинну) норму праці установлюється в межах фонду оплати праці на рівні не менше:
20000 гривень для осіб, які займають лікарські посади у закладах охорони здоров'я, посади фармацевтів у закладах охорони здоров'я, посади професіоналів у сфері охорони здоров'я (крім професіоналів судово-медичного профілю та професіоналів у сфері надання соціальних послуг, які можуть залучатися до провадження професійної діяльності у сфері охорони здоров'я);
{Абзац третій підпункту 1 пункту 1 із змінами, внесеними згідно з Постановами КМ № 1503 від 24.12.2024 - застосовується з 1 січня 2025 р., № 30 від 14.01.2026}
15000 гривень для осіб, які займають посади у закладах охорони здоров'я лікарів-інтернів, що віднесені єдиними кваліфікаційними вимогами до посад фахівців;
{Підпункт 1 пункту 1 доповнено новим абзацом згідно з Постановою КМ № 1503 від 24.12.2024 - застосовується з 1 січня 2025 р.}
13500 гривень для осіб, які займають посади у закладах охорони здоров'я, віднесені єдиними кваліфікаційними вимогами до посад фахівців.
{Абзац п'ятий підпункту 1 пункту 1 із змінами, внесеними згідно з Постановою КМ № 1503 від 24.12.2024 - застосовується з 1 січня 2025 р.}
Під час обчислення розміру заробітної плати працівника для забезпечення її мінімального розміру враховуються основна, додаткова заробітна плата, інші заохочувальні та компенсаційні виплати;
граничний розмір надбавок, передбачених у підпункті “а” підпункту 2 пункту 3 постанови Кабінету Міністрів України від 30 серпня 2002 р. № 1298 “Про оплату праці працівників на основі Єдиної тарифної сітки розрядів і коефіцієнтів з оплати праці працівників установ, закладів та організацій окремих галузей бюджетної сфери” (Офіційний вісник України, 2002 р., № 36, ст. 1699), може бути збільшений медичним, фармацевтичним працівникам та фахівцям з реабілітації державних та комунальних закладів охорони здоров'я для досягнення розміру нарахованої заробітної плати, передбаченого абзацами третім і четвертим цього підпункту, та диференціації заробітної плати в межах наявного фонду оплати праці;
надбавки, установлені з урахуванням положень абзацу шостого цього підпункту, не враховуються під час установлення доплат та інших надбавок медичним, фармацевтичним працівникам та фахівцям з реабілітації державних та комунальних закладів охорони здоров'я;
диференціація заробітної плати медичним, фармацевтичним працівникам, фахівцям з реабілітації та молодшому медичному персоналу державних та комунальних закладів охорони здоров'я здійснюється у межах фонду оплати праці шляхом встановлення доплат та надбавок з урахуванням складності, відповідальності та умов виконуваної роботи, кваліфікації працівника, результатів його роботи;
{Абзац підпункту 1 пункту 1 в редакції Постанови КМ № 482 від 12.05.2023}
11) на період воєнного стану, але не довше 31 грудня 2026 року для медичних, фармацевтичних працівників, фахівців з реабілітації та молодшого медичного персоналу за виконану у повному обсязі місячну (годинну) норму праці, які безпосередньо надають спеціалізовану та екстрену медичну допомогу та виконують свої обов'язки в державних та комунальних закладах охорони здоров'я, які уклали з Національною службою здоров'я договір про медичне обслуговування населення за програмою медичних гарантій:
{Абзац перший підпункту 11 пункту 1 із змінами, внесеними згідно з Постановами КМ № 159 від 13.02.2024 - застосовується з 1 січня 2024 року, № 1503 від 24.12.2024 - застосовується з 1 січня 2025 р., № 1808 від 31.12.2025 - застосовується з 1 січня 2026 р.}
на територіях активних бойових дій та територіях активних бойових дій, на яких функціонують державні електронні інформаційні ресурси, включених до переліку територій, на яких ведуться (велися) бойові дії або тимчасово окупованих Російською Федерацією, затвердженого Міністерством розвитку громад та територій, для яких не визначена дата завершення бойових дій, мінімальний розмір оплати праці установлюється в межах фонду оплати праці на рівні не менше:
{Абзац другий підпункту 11 пункту 1 із змінами, внесеними згідно з Постановами КМ № 159 від 13.02.2024 - застосовується з 1 січня 2024 року, № 769 від 27.06.2025}
- 28000 гривень для осіб, які займають лікарські посади у закладах охорони здоров'я (крім лікарів-інтернів), посади фармацевтів у закладах охорони здоров'я (крім фармацевтів-інтернів), посади професіоналів у сфері охорони здоров'я (крім професіоналів судово-медичного профілю та професіоналів у сфері надання соціальних послуг, які можуть залучатися до провадження професійної діяльності у сфері охорони здоров'я);
{Абзац третій підпункту 11 пункту 1 із змінами, внесеними згідно з Постановою КМ № 30 від 14.01.2026}
- 18000 гривень для осіб, які займають посади у закладах охорони здоров'я, віднесені єдиними кваліфікаційними вимогами до посад фахівців (крім лікарів-інтернів та фармацевтів-інтернів);
- 10000 гривень для осіб, які займають посади молодшого медичного персоналу в закладах охорони здоров'я;
{Абзац п'ятий підпункту 11 пункту 1 із змінами, внесеними згідно з Постановою КМ № 1808 від 31.12.2025 - застосовується з 1 січня 2026 р.}
на територіях можливих бойових дій, включених до переліку територій, на яких ведуться (велися) бойові дії або тимчасово окупованих Російською Федерацією, затвердженого Міністерством розвитку громад та територій, для яких не визначена дата припинення можливості бойових дій, мінімальний розмір оплати праці встановлюється в межах фонду оплати праці на рівні не менше:
{Абзац шостий підпункту 11 пункту 1 із змінами, внесеними згідно з Постановою КМ № 769 від 27.06.2025}
- 23000 гривень для осіб, які займають лікарські посади у закладах охорони здоров'я (крім лікарів-інтернів), посади фармацевтів у закладах охорони здоров'я (крім фармацевтів-інтернів), посади професіоналів у сфері охорони здоров'я (крім професіоналів судово-медичного профілю та професіоналів у сфері надання соціальних послуг, які можуть залучатися до провадження професійної діяльності у сфері охорони здоров'я);
{Абзац сьомий підпункту 11 пункту 1 із змінами, внесеними згідно з Постановою КМ № 30 від 14.01.2026}
- 15500 гривень для осіб, які займають посади у закладах охорони здоров'я, віднесені єдиними кваліфікаційними вимогами до посад фахівців (крім лікарів-інтернів та фармацевтів-інтернів);
- 9000 гривень для осіб, які займають посади молодшого медичного персоналу в закладах охорони здоров'я;
{Абзац дев'ятий підпункту 11 пункту 1 із змінами, внесеними згідно з Постановою КМ № 1808 від 31.12.2025 - застосовується з 1 січня 2026 р.}
{Пункт 1 доповнено підпунктом 11 згідно з Постановою КМ № 482 від 12.05.2023}
2) у разі встановлення медичному, фармацевтичному працівнику, фахівцю з реабілітації та молодшому медичному персоналу державних та комунальних закладів охорони здоров'я неповного робочого дня або неповного робочого тижня, а також під час невиконання працівником у повному обсязі встановленої норми тривалості робочого часу вимога щодо розміру оплати праці, передбачена абзацами третім - п'ятим підпункту 1 та підпунктом 11 цього пункту, застосовується пропорційно до виконаної працівником норми праці;
{Підпункт 2 пункту 1 в редакції Постанови КМ № 482 від 12.05.2023; із змінами, внесеними згідно з Постановою КМ № 769 від 27.06.2025}
3) вимоги підпункту 1 цього пункту не поширюються на:
державні та комунальні заклади охорони здоров'я, які мають укладені з Національною службою здоров'я договори про медичне обслуговування населення за програмою медичних гарантій, якщо витрати на оплату праці з нарахуваннями за поточний місяць, що розраховані відповідно до абзаців третього - п'ятого підпункту 1 цього пункту, перевищують 85 відсотків отриманих у поточному місяці грошових коштів з урахуванням накопичених залишків;
{Абзац другий підпункту 3 пункту 1 із змінами, внесеними згідно з Постановою КМ № 769 від 27.06.2025}
медичних працівників, які залучені виключно до надання первинної медичної допомоги (лікарів або інших медичних працівників, які працюють під керівництвом таких лікарів), у разі, коли лікаря обрали менше ніж 70 відсотків пацієнтів оптимального обсягу практики первинної медичної допомоги;
4) у випадках, визначених підпунктом 3 цього пункту, мінімальний розмір оплати праці медичних, фармацевтичних працівників та фахівців з реабілітації державних та комунальних закладів охорони здоров'я установлюється в межах наявного фонду оплати праці, але у розмірі не менше ніж мінімальна заробітна плата, яка передбачена законом про Державний бюджет України на відповідний рік;
5) для реалізації вимог підпункту 11 цього пункту надавач медичних послуг затверджує відповідний перелік працівників, які безпосередньо виконують свої обов'язки та надають спеціалізовану і екстрену медичну допомогу за місцем надання медичних послуг, яке розташоване на території, на якій ведуться (велися) бойові дії;
{Пункт 1 доповнено підпунктом 5 згідно з Постановою КМ № 482 від 12.05.2023; із змінами, внесеними згідно з Постановою КМ № 159 від 13.02.2024 - застосовується з 1 січня 2024 року}
6) вимоги підпункту 11 цього пункту щодо мінімального розміру оплати праці забезпечуються незалежно від виплат, здійснених закладами охорони здоров'я за договорами з Національною службою здоров'я за пакетом медичних послуг “Забезпечення збереження кадрового потенціалу для надання медичної допомоги населенню, яке перебуває на територіях бойових дій”.
{Пункт 1 доповнено підпунктом 6 згідно з Постановою КМ № 1215 від 25.09.2025}
2. Внести до пункту 1 додатка 3 до Типової форми договору про медичне обслуговування населення за програмою медичних гарантій, затвердженої постановою Кабінету Міністрів України від 25 квітня 2018 р. № 410 “Про договори про медичне обслуговування населення за програмою медичних гарантій” (Офіційний вісник України, 2018 р., № 45, ст. 1570; 2020 р., № 2, ст. 59; 2021 р., № 82, ст. 5250; 2022 р., № 7, ст. 365), зміну, що додається.
3. Визнати таким, що втратив чинність, пункт 1 постанови Кабінету Міністрів України від 12 січня 2022 р. № 2 “Деякі питання оплати праці медичних працівників закладів охорони здоров'я” (Офіційний вісник України, 2022 р., № 7, ст. 365).
4. Ця постанова набирає чинності з дня її опублікування та застосовується з 1 січня 2023 року.
Прем'єр-міністр України
Д. ШМИГАЛЬ
Інд. 73
ЗАТВЕРДЖЕНО
постановою Кабінету Міністрів України
від 13 січня 2023 р. № 28
ЗМІНА,
що вноситься до пункту 1 додатка 3 до Типової форми договору про медичне обслуговування населення за програмою медичних гарантій
Підпункт 9 викласти в такій редакції:
“9) забезпечувати виплату заробітної плати у розмірі не меншому, ніж передбачено цим підпунктом.
Нарахована заробітна плата медичним, фармацевтичним працівникам та фахівцям з реабілітації державних та комунальних закладів охорони здоров'я за виконану у повному обсязі норму праці установлюється в межах фонду оплати праці у розмірі:
не менше ніж 20000 гривень для осіб, які займають лікарські посади у закладах охорони здоров'я (крім лікарів-інтернів), посади фармацевтів у закладах охорони здоров'я (крім фармацевтів-інтернів), посади професіоналів у галузі охорони здоров'я у закладах охорони здоров'я та посади професіоналів з вищою немедичною освітою у сфері охорони здоров'я;
не менше ніж 13500 гривень для осіб, які займають посади у закладах охорони здоров'я, віднесені єдиними кваліфікаційними вимогами до посад фахівців (крім лікарів-інтернів та фармацевтів-інтернів).
Під час обчислення розміру заробітної плати працівника для забезпечення її мінімального розміру враховуються основна, додаткова заробітна плата, інші заохочувальні та компенсаційні виплати.
У разі встановлення медичному, фармацевтичному працівнику та фахівцю з реабілітації неповного робочого дня або неповного робочого тижня, а також під час невиконання працівником у повному обсязі встановленої норми тривалості робочого часу вимога щодо розміру оплати праці, передбачена абзацами третім і четвертим цього підпункту, застосовується пропорційно до виконаної працівником норми праці.
Вимоги підпункту 1 цього пункту не поширюються на:
державні та комунальні заклади охорони здоров'я, які мають укладені з Національною службою здоров'я договори про медичне обслуговування населення за програмою медичних гарантій, якщо витрати на оплату праці з нарахуваннями за поточний місяць, що розраховані відповідно до підпункту 1 пункту 1 постанови Кабінету Міністрів України від 13 січня 2023 р. № 28 “Деякі питання оплати праці медичних, фармацевтичних працівників та фахівців з реабілітації державних та комунальних закладів охорони здоров'я”, перевищують 85 відсотків отриманих у поточному місяці грошових коштів з урахуванням накопичених залишків;
медичних працівників, які залучені виключно до надання первинної медичної допомоги (лікарів або інших медичних працівників, які працюють під керівництвом таких лікарів), у разі, коли лікаря обрали менше ніж 70 відсотків пацієнтів оптимального обсягу практики первинної медичної допомоги.”.
