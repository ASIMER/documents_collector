---
source: "rada"
dokid: 551485
nreg: "48-2026-п"
title: "Деякі питання здійснення у 2026 році доплати непрацюючим пенсіонерам, які постійно проживають у зоні безумовного (обов'язкового) відселення та в зоні гарантованого добровільного відселення"
doc_date: 2026-01-14
revision_date: 2026-01-14
status: 5
types: [2]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 14 січня 2026 р. № 48
Київ
Деякі питання здійснення у 2026 році доплати непрацюючим пенсіонерам, які постійно проживають у зоні безумовного (обов'язкового) відселення та в зоні гарантованого добровільного відселення
Кабінет Міністрів України постановляє:
1. Установити, що у 2026 році факт проживання у зоні безумовного (обов'язкового) відселення та в зоні гарантованого добровільного відселення станом на 26 квітня 1986 р. чи у період з 26 квітня 1986 р. до 1 січня 1993 р. для встановлення, продовження чи припинення виплати доплати, передбаченої статтею 29 Закону України “Про Державний бюджет України на 2026 рік”, у разі відсутності відповідних відомостей у Єдиному державному демографічному реєстрі, відомчій інформаційній системі Державної міграційної служби та в інших державних реєстрах встановлюється органами Пенсійного фонду України за сукупності таких обставин:
особі надано статус особи, яка постраждала внаслідок Чорнобильської катастрофи;
у Єдиному державному демографічному реєстрі, відомчій інформаційній системі Державної міграційної служби відсутні відомості про декларування/реєстрацію місця проживання такою особою у період після 1 січня 1993 р. за межами зони безумовного (обов'язкового) відселення або зони гарантованого добровільного відселення. Зміна зареєстрованого місця проживання особи в межах населених пунктів, розташованих на території зони безумовного (обов'язкового) відселення або зони гарантованого добровільного відселення (незалежно від тривалості між періодами реєстрації місця проживання), не вважається зміною місця проживання для цілей застосування статті 29 Закону України “Про Державний бюджет України на 2026 рік” щодо права на отримання доплати до пенсії.
Виплата доплати за проживання у зоні безумовного (обов'язкового) відселення та в зоні гарантованого добровільного відселення припиняється після залишення особою свого місця постійного проживання на зазначених територіях та/або у разі працевлаштування (зайнятості) особи.
2. У разі коли у 2026 році Пенсійним фондом України отримано відомості з Єдиного державного демографічного реєстру, відомчої інформаційної системи Державної міграційної служби чи інших державних реєстрів про місце проживання особи у зоні безумовного (обов'язкового) відселення або в зоні гарантованого добровільного відселення станом на 26 квітня 1986 р. чи у період з 26 квітня 1986 р. до 1 січня 1993 р., органи Пенсійного фонду України встановлюють доплату, передбачену статтею 29 Закону України “Про Державний бюджет України на 2026 рік”, з 1 січня 2026 року.
3. Установити, що у 2026 році виплата за проживання у зоні безумовного (обов'язкового) відселення або в зоні гарантованого добровільного відселення встановлюється у розмірі, передбаченому статтею 29 Закону України “Про Державний бюджет України на 2026 рік”, як самостійна доплата до пенсії, на яку має право особа згідно із законом.
4. Погодитися з пропозицією Міністерства соціальної політики, сім'ї та єдності стосовно продовження строку реалізації експериментального проекту щодо внесення до реєстру територіальної громади відомостей про місце проживання особи, яка має статус постраждалої внаслідок Чорнобильської катастрофи, в зоні безумовного (обов'язкового) відселення або в зоні гарантованого добровільного відселення станом на 26 квітня 1986 р. чи у період з 26 квітня 1986 р. до 1 січня 1993 р., порядок реалізації якого затверджений постановою Кабінету Міністрів України від 8 жовтня 2025 р. № 1277, до 31 березня 2026 року.
5. Внести до постанови Кабінету Міністрів України від 8 жовтня 2025 р. № 1277 “Про реалізацію експериментального проекту щодо внесення до реєстру територіальної громади відомостей про періоди та місце проживання особи, яка має статус постраждалої внаслідок Чорнобильської катастрофи, в зоні безумовного (обов'язкового) відселення або в зоні гарантованого добровільного відселення станом на 26 квітня 1986 р. чи у період з 26 квітня 1986 р. до 1 січня 1993 року” (Офіційний вісник України, 2025 р., № 87, ст. 6051) зміни, що додаються.
6. Міністерству соціальної політики, сім'ї та єдності за результатами експериментального проекту, зазначеного у пункті 4 цієї постанови, подати на розгляд Кабінету Міністрів України проект постанови Кабінету Міністрів України про порядок і умови виплати доплати за проживання в зоні безумовного (обов'язкового) відселення та в зоні гарантованого добровільного відселення непрацюючим пенсіонерам, які мають статус особи, постраждалої внаслідок Чорнобильської катастрофи, та яким рішенням тимчасових комісій з встановлення відомостей про місце проживання в зоні безумовного (обов'язкового) відселення та в зоні гарантованого добровільного відселення підтверджено факт постійного проживання у зоні безумовного (обов'язкового) відселення та в зоні гарантованого добровільного відселення станом на 26 квітня 1986 р. чи у період з 26 квітня 1986 р. до 1 січня 1993 р., про що передано відомості до реєстру територіальної громади, та які мали право на отримання доплати у 2025 році.
7. Ця постанова набирає чинності з дня її опублікування і застосовується з 31 грудня 2025 року.
Прем'єр-міністр України
Ю. СВИРИДЕНКО
Інд. 75
ЗАТВЕРДЖЕНО
постановою Кабінету Міністрів України
від 14 січня 2026 р. № 48
ЗМІНИ,
що вносяться до постанови Кабінету Міністрів України від 8 жовтня 2025 р. № 1277
1. У постанові:
1) у пункті 1 слова і цифри “протягом жовтня - грудня 2025 р.” замінити словами і цифрами “протягом жовтня 2025 р. - березня 2026 р.”;
2) підпункт 4 пункту 3 виключити.
2. У пункті 1 Порядку реалізації експериментального проекту щодо внесення до реєстру територіальної громади відомостей про місце проживання особи, яка має статус постраждалої внаслідок Чорнобильської катастрофи, в зоні безумовного (обов'язкового) відселення або в зоні гарантованого добровільного відселення станом на 26 квітня 1986 р. чи у період з 26 квітня 1986 р. до 1 січня 1993 р., затвердженого зазначеною постановою, слова і цифри “статтею 45 Закону України “Про Державний бюджет України на 2025 рік” замінити словами і цифрами “у 2026 році статтею 29 Закону України “Про Державний бюджет України на 2026 рік”.
