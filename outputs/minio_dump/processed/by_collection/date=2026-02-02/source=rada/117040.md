---
source: "rada"
dokid: 117040
nreg: "121-2003-п"
title: "Про затвердження Порядку видачі примусової ліцензії на використання сорту рослин"
doc_date: 2003-01-29
revision_date: 2025-12-18
status: 0
types: [2, 25, 99]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 29 січня 2003 р. № 121
Київ
Про затвердження Порядку видачі примусової ліцензії на використання сорту рослин
{Із змінами, внесеними згідно з Постановами КМ
№ 673 від 26.04.2007
№ 853 від 10.08.2011
№ 1334 від 29.11.2022
№ 1653 від 10.12.2025}
Відповідно до статті 43 Закону України "Про охорону прав на сорти рослин" Кабінет Міністрів України постановляє:
1. Затвердити Порядок видачі примусової ліцензії на використання сорту рослин, що додається.
2. Доповнити додаток до Порядку сплати збору за дії, пов'язані з набуттям, здійсненням та захистом прав на сорти рослин, затвердженого постановою Кабінету Міністрів України від 19 серпня 2002 р. № 1183 (Офіційний вісник України, 2002 р., № 34, ст. 1592), пунктом 351 такого змісту:
"351.
За розгляд заяви на видачу примусової ліцензії на використання сорту рослин
1
100".
3. Ця постанова набирає чинності з дня опублікування.
Прем'єр-міністр України
В. ЯНУКОВИЧ
Інд. 22
ЗАТВЕРДЖЕНО
постановою Кабінету Міністрів України
від 29 січня 2003 р. № 121
(в редакції постанови Кабінету Міністрів України
від 29 листопада 2022 р. № 1334)
ПОРЯДОК
видачі примусової ліцензії на використання сорту рослин
{У тексті Порядку слово “Мінагрополітики” замінено словом “Мінекономіки” згідно з Постановою КМ № 1653 від 10.12.2025}
1. Цей Порядок визначає процедуру видачі примусової ліцензії на використання сорту рослин (далі - примусова ліцензія).
2. У цьому Порядку терміни вживаються у значенні, наведеному в Законі України “Про охорону прав на сорти рослин”.
3. Видачу примусової ліцензії здійснює Мінекономіки.
За видачу примусової ліцензії сплачується державне мито.
4. Мінекономіки може видати на строк до чотирьох років (у межах строку дії патенту) примусову ліцензію визначеній ним особі з мотивів надзвичайної суспільної необхідності та за умови воєнного чи надзвичайного стану з виплатою відповідної компенсації володільцю патенту. При цьому Мінекономіки може вимагати від володільця патенту надати на прийнятних фінансових умовах у розпорядження ліцензіата матеріал для розмноження сорту рослин в обсягах, достатніх для належного здійснення прав, наданих примусовою ліцензією.
Примусова ліцензія може бути тільки невиключною, з визначенням обсягу, використання сорту рослин, строку дії дозволу, розміру та порядку виплати винагороди володільцю патенту.
Видача Мінекономіки примусової ліцензії може бути оскаржена до суду.
5. Якщо після трьох років від дати державної реєстрації чи від дати, коли використання сорту рослин було припинено, сорт рослин в Україні не використовується або використовується у незначних обсягах і будь-яка особа звертається до володільця патенту з пропозицією укладення ліцензійного договору, а володілець патенту без поважних причин відмовляє, така особа може звернутися до суду з позовною заявою про видачу їй примусової ліцензії на використання сорту рослин.
Якщо володілець патенту не доведе, що факт невикористання сорту рослин чи відмова у видачі ним ліцензії зумовлені поважними причинами, а особа-позивач доведе, що вона у фінансовому і в усіх інших відношеннях у змозі компетентно та ефективно здійснювати права, надані ліцензією, примусову ліцензію може бути надано за рішенням суду на строк до чотирьох років.
6. Особа, яка має намір отримати примусову ліцензію, подає Мінекономіки заяву згідно з додатком 1 у паперовій або електронній формі. Заява в електронній формі подається засобами інформаційно-комунікаційних систем, визначеними Мінекономіки, у разі наявності технічної можливості. Заява повинна стосуватися одного сорту рослин. У заяві зазначаються мотиви необхідності використання сорту рослин. До заяви додаються копії документів, що підтверджують факт звернення заявника до володільця патенту та відмови володільця патенту на сорт рослин у наданні ліцензії.
7. Мінекономіки надсилає володільцю патенту повідомлення про отримання заяви за формою згідно з додатком 2.
8. Мінекономіки у строк до 45 календарних днів розглядає заяву та приймає рішення про надання або про відмову в наданні примусової ліцензії, про що видається відповідний наказ Мінекономіки.
У разі прийняття позитивного рішення у наказі зазначаються обсяг використання сорту рослин, строк дії примусової ліцензії, розмір та порядок виплати винагороди володільцю патенту, умови, на яких володілець патенту надає заявнику ліцензії матеріал для розмноження сорту рослин в обсягах, достатніх для належного здійснення прав, наданих примусовою ліцензією.
9. Підставою для відмови в наданні примусової ліцензії є невідповідність відомостей, зазначених заявником у заяві згідно з додатком 1, або відсутність відомостей про сорт рослин у Реєстрі патентів.
10. Про прийняте рішення Мінекономіки надсилає повідомлення володільцю патенту та заявнику згідно з додатком 3.
11. Мінекономіки оформлює та видає заявнику примусову ліцензію згідно з додатком 4 у десятиденний строк після подання документа про сплату державного мита за її видачу.
{Порядок в редакції Постанови КМ № 1334 від 29.11.2022}
Додаток 1
до Порядку видачі примусової ліцензії
на використання сорту рослин
ЗАЯВА
{Додаток 1 в редакції Постанови КМ № 1334 від 29.11.2022; із змінами, внесеними згідно з Постановою КМ № 1653 від 10.12.2025}
Додаток 2
до Порядку видачі примусової ліцензії
на використання сорту рослин
ПОВІДОМЛЕННЯ
{Додаток 2 в редакції Постанови КМ № 1334 від 29.11.2022; із змінами, внесеними згідно з Постановою КМ № 1653 від 10.12.2025}
Додаток 3
до Порядку видачі примусової ліцензії
на використання сорту рослин
ПОВІДОМЛЕННЯ
{Додаток 3 в редакції Постанови КМ № 1334 від 29.11.2022; із змінами, внесеними згідно з Постановою КМ № 1653 від 10.12.2025}
Додаток 4
до Порядку видачі примусової ліцензії
на використання сорту рослин
ПРИМУСОВА ЛІЦЕНЗІЯ
на використання сорту рослин
{Додаток 4 в редакції Постанови КМ № 1334 від 29.11.2022; із змінами, внесеними згідно з Постановою КМ № 1653 від 10.12.2025}
