---
source: "rada"
dokid: 551684
nreg: "76-2026-п"
title: "Про реалізацію експериментального проекту щодо надання державної допомоги працівникам підприємств паливно-енергетичного комплексу, житлово-комунального господарства, залізничного транспорту загального користування, залученим до аварійно-відновлювальних робіт"
doc_date: 2026-01-23
revision_date: 2026-01-23
status: 5
types: [2, 25, 99]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 23 січня 2026 р. № 76
Київ
Про реалізацію експериментального проекту щодо надання державної допомоги працівникам підприємств паливно-енергетичного комплексу, житлово-комунального господарства, залізничного транспорту загального користування, залученим до аварійно-відновлювальних робіт
Кабінет Міністрів України постановляє:
1. Погодитися з пропозицією Міністерства енергетики та Міністерства розвитку громад та територій стосовно реалізації протягом чотирьох місяців у 2026 році експериментального проекту щодо надання державної допомоги працівникам підприємств паливно-енергетичного комплексу, житлово- комунального господарства, залізничного транспорту загального користування, залученим до аварійно-відновлювальних робіт (далі - працівники, залучені до аварійно-відновлювальних робіт).
2. Затвердити Порядок реалізації експериментального проекту щодо надання державної допомоги працівникам підприємств паливно-енергетичного комплексу, житлово-комунального господарства, залізничного транспорту загального користування, залученим до аварійно-відновлювальних робіт, що додається.
3. Установити, що:
у 2026 році витрати для надання державної допомоги працівникам, залученим до аварійно-відновлювальних робіт, здійснюються Міністерством енергетики та Міністерством розвитку громад та територій за рахунок коштів резервного фонду державного бюджету, що виділяються на безповоротній основі за окремими рішеннями Кабінету Міністрів України для здійснення заходів з ліквідації наслідків, що виникли, зокрема, внаслідок масованої ракетної атаки Російської Федерації, на об'єктах паливно-енергетичного комплексу, житлово-комунального господарства та об'єктах залізничного транспорту загального користування;
надання послуг із здійснення банківських операцій через систему електронних платежів Національного банку в рамках надання державної допомоги працівникам, залученим до аварійно-відновлювальних робіт, здійснюється акціонерним товариством “Державний ощадний банк України”;
положення Порядку використання коштів резервного фонду бюджету, затвердженого постановою Кабінету Міністрів України від 29 березня 2002 р. № 415 (Офіційний вісник України, 2002 р., № 14, ст. 734; 2025 р., № 30, ст. 1826), крім пунктів 26, 27 і 28, не застосовуються до виділення коштів з резервного фонду державного бюджету згідно з цією постановою.
4. Міністерству енергетики та Міністерству розвитку громад та територій подати Кабінетові Міністрів України:
протягом одного місяця з дня завершення реалізації експериментального проекту, зазначеного у пункті 1 цієї постанови, звіт про результати його реалізації;
протягом трьох місяців з дня набрання чинності цією постановою пропозиції стосовно внесення змін до законодавчих актів щодо врегулювання питань надання державної допомоги працівникам, залученим до аварійно-відновлювальних робіт.
Прем'єр-міністр України
Ю. СВИРИДЕНКО
Інд. 37
ЗАТВЕРДЖЕНО
постановою Кабінету Міністрів України
від 23 січня 2026 р. № 76
ПОРЯДОК
реалізації експериментального проекту щодо надання державної допомоги працівникам підприємств паливно-енергетичного комплексу, житлово-комунального господарства, залізничного транспорту загального користування, залученим до аварійно-відновлювальних робіт
1. Цей Порядок визначає механізм реалізації експериментального проекту щодо надання державної допомоги працівникам підприємств паливно-енергетичного комплексу, житлово-комунального господарства, залізничного транспорту загального користування, залученим до аварійно-відновлювальних робіт (далі - експериментальний проект).
2. Дія цього Порядку поширюється на працівників підприємств паливно-енергетичного комплексу, працівників підприємств житлово-комунального господарства незалежно від форми власності, працівників АТ “Українська залізниця”, які безпосередньо залучені у січні - березні 2026 року до аварійно-відновлювальних робіт об'єктів електро-, тепло-, газо-, водопостачання та водовідведення (зокрема внутрішньобудинкових систем багатоквартирних будинків), об'єктів газової інфраструктури (видобування, транспортування, зберігання), об'єктів зберігання, транспортування нафти та продуктів її переробки, а також об'єктів залізничного транспорту загального користування під час ліквідації наслідків, що виникли, зокрема, внаслідок масованої ракетної атаки Російської Федерації, у складі енергетичних відновлювальних бригад, аварійно-ремонтних бригад та бригад з виконання аварійно-ремонтних робіт на об'єктах паливно-енергетичного комплексу, житлово-комунального господарства та об'єктах залізничного транспорту загального користування.
3. Терміни у цьому Порядку вживаються в такому значенні:
1) енергетична відновлювальна бригада, аварійно-ремонтна бригада та бригада з виконання аварійно-ремонтних робіт - мобільна спеціалізована група працівників, які входять до штату працівників підприємства і відповідно до наказу (розпорядження) залучені до аварійно-відновлювальних робіт на об'єктах паливно-енергетичного комплексу, об'єктах житлово-комунального господарства та залізничного транспорту загального користування та фактично виконують аварійно-відновлювальні роботи, що підтверджується відповідними первинними документами (зокрема наказами, розпорядженнями підприємства, наряд-завданнями, табелями використання робочого часу);
2) аварійно-відновлювальні роботи - невідкладні аварійно-ремонтні роботи на об'єктах електро-, тепло-, газо-, водопостачання та водовідведення (зокрема внутрішньобудинкових системах багатоквартирних будинків), об?єктах газової інфраструктури (видобування, транспортування, зберігання), об'єктах зберігання, транспортування нафти та продуктів її переробки, а також об'єктах залізничного транспорту загального користування, що виконуються енергетичними відновлювальними бригадами, аварійно-ремонтними бригадами та бригадами з виконання аварійно-ремонтних робіт;
3) підприємство - юридична особа, підприємство паливно-енергетичного комплексу, житлово-комунального господарства незалежно від форми власності та АТ “Укрзалізниця” і його відокремлені підрозділи;
4) працівники, залучені до аварійно-відновлювальних робіт - бригадири та підпорядковані їм робітники енергетичних відновлювальних бригад, аварійно-ремонтних бригад та бригад з виконання аварійно-ремонтних робіт, які безпосередньо залучені до аварійно-відновлювальних робіт;
5) спеціальний рахунок - поточний рахунок, відкритий в АТ “Ощадбанк”, який призначений для реалізації цього Порядку.
4. Експериментальний проект спрямований на забезпечення життєдіяльності держави, відновлення об'єктів електро-, тепло-, газо-, водопостачання та водовідведення (зокрема внутрішньобудинкових систем багатоквартирних будинків), об'єктів газової інфраструктури (видобування, транспортування, зберігання), об'єктів зберігання, транспортування нафти та продуктів її переробки, а також об'єктів залізничного транспорту загального користування в умовах воєнного стану.
5. Координаторами експериментального проекту є Міненерго та Мінрозвитку.
Учасниками експериментального проекту є Міненерго, Мінрозвитку, Мінцифри, НКРЕКП, Казначейство, Держенергонагляд, обласні та Київська міські військові адміністрації, АТ “Ощадбанк”, який є розрахунковим банком, згідно з договором про інформаційну взаємодію, банки, у яких отримувачами державної допомоги відкрито поточні рахунки, та підприємства.
6. Державна допомога надається щомісяця працівникам, залученим до аварійно-відновлювальних робіт у січні - березні 2026 року (далі - отримувачі державної допомоги), в розмірі 20 тис. гривень за кожний відпрацьований отримувачем державної допомоги звітний місяць під час виконання аварійно-відновлювальних робіт.
Для цілей цього Порядку відпрацьованим отримувачем державної допомоги звітним місяцем вважається місяць в якому отримувач державної допомоги виконував такі роботи згідно з розпорядчими документами, визначеними в підпункті 1 пункту 3 цього Порядку, незалежно від кількості відпрацьованих днів.
7. Державна допомога надається не пізніше останнього числа місяця, що настає за місяцем, в якому виконувалися аварійно-відновлювальні роботи.
8. Фінансування витрат для надання державної допомоги здійснюється за рахунок коштів резервного фонду державного бюджету, виділених Міненерго та Мінрозвитку.
9. Надання державної допомоги здійснюється отримувачу державної допомоги на його поточний рахунок, відкритий у будь-якому банку.
10. Для цілей державної допомоги Мінцифри засобами Єдиного державного вебпорталу електронних послуг (далі - Портал Дія) формує та веде єдиний перелік підприємств, працівники яких залучені до аварійно-відновлювальних робіт (далі - єдиний перелік).
11. Єдиний перелік містить такі відомості:
1) щодо Міненерго, Мінрозвитку:
найменування міністерства;
ідентифікаційний код згідно з ЄДРПОУ;
2) щодо підприємства:
найменування юридичної особи/відокремленого структурного підрозділу юридичної особи;
ідентифікаційний код згідно з ЄДРПОУ юридичної особи/відокремленого структурного підрозділу юридичної особи;
місцезнаходження юридичної особи/відокремленого підрозділу юридичної особи;
тип підприємства за напрямами (сферами) діяльності (електро-, тепло-, газо-, водопостачання та водовідведення, залізничний транспорт загального користування).
12. Держенергонагляд та НКРЕКП інформують Міненерго щодо переліку підприємств паливно-енергетичного комплексу, енергетичних відновлювальних бригад, аварійно-ремонтних бригад та бригад з виконання аварійно-ремонтних робіт, які були залучені до аварійно-відновлювальних робіт, щомісяця не пізніше 3 числа місяця, що настає за місяцем, в якому виконувалися відповідні роботи.
Обласні та Київська міські військові адміністрації інформують Мінрозвитку щодо переліку підприємств житлово-комунального господарства відповідної області (м. Києва), енергетичних відновлювальних бригад, аварійно-ремонтних бригад та бригад з виконання аварійно-ремонтних робіт, які були залучені до аварійно-відновлювальних робіт, щомісяця не пізніше 3 числа місяця, що настає за місяцем, в якому виконувалися відповідні роботи.
АТ “Укрзалізниця” інформує Мінрозвитку щодо переліку енергетичних відновлювальних бригад, аварійно-ремонтних бригад та бригад з виконання аварійно-ремонтних робіт, які були залучені до аварійно-відновлювальних робіт, щомісяця не пізніше 3 числа місяця, що настає за місяцем, в якому виконувалися відповідні роботи.
13. Для включення підприємств до єдиного переліку Міненерго та Мінрозвитку щомісяця до 5 числа місяця, що настає за місяцем, в якому виконувалися аварійно-відновлювальні роботи, подають до Мінцифри перелік підприємств із зазначенням відомостей, визначених абзацами другим, третім та п'ятим підпункту 2 пункту 11 цього Порядку, з використанням системи електронної взаємодії органів виконавчої влади.
14. Підприємства, включені до єдиного переліку, засобами Порталу Дія у період з 6 по 15 число місяця, що настає за місяцем, в якому виконувалися аварійно-відновлювальні роботи, подають список отримувачів державної допомоги, який містить такі відомості:
прізвище, власне ім'я, по батькові (у разі наявності);
реєстраційний номер облікової картки платника податків або серію (за наявності) та номер паспорта громадянина України (для фізичних осіб, які через свої релігійні переконання відмовляються від прийняття реєстраційного номера облікової картки платника податків, офіційно повідомили про це відповідному контролюючому органу і мають відмітку в паспорті громадянина України);
номер поточного рахунка (за стандартом IBAN) отримувача державної допомоги та назву банку, в якому відкрито такий рахунок;
контактний номер телефону;
найменування професії.
15. Список отримувачів державної допомоги формується керівником підприємства або іншими особами, які уповноважені вчиняти дії від імені юридичної особи, згідно з відомостями Єдиного державного реєстру юридичних осіб, фізичних осіб - підприємців та громадських формувань, або уповноваженою керівником підприємства особою після проходження електронної ідентифікації та автентифікації з використанням кваліфікованого електронного підпису або удосконаленого електронного підпису, що базується на кваліфікованому сертифікаті електронного підпису.
Сформований список отримувачів державної допомоги підписується керівником підприємства або іншими особами, які уповноважені вчиняти дії від імені юридичної особи, згідно з відомостями Єдиного державного реєстру юридичних осіб, фізичних осіб - підприємців та громадських формувань шляхом накладення кваліфікованого електронного підпису або удосконаленого електронного підпису, що базується на кваліфікованому сертифікаті електронного підпису, відповідно до законодавства у сфері електронної ідентифікації та електронних довірчих послуг.
Сформований та підписаний список отримувачів державної допомоги блокується для редагування.
16. Під час формування списку отримувачів державної допомоги шляхом електронної інформаційної взаємодії отримуються/ підтверджуються такі відомості з Єдиного державного реєстру юридичних осіб, фізичних осіб - підприємців та громадських формувань щодо підприємства:
найменування юридичної особи/відокремленого структурного підрозділу юридичної особи;
ідентифікаційний код згідно з ЄДРПОУ юридичної особи/відокремленого структурного підрозділу юридичної особи;
місцезнаходження юридичної особи/відокремленого підрозділу юридичної особи.
17. Формування списку отримувачів державної допомоги припиняється засобами Порталу Дія у разі, коли:
відомості про підприємство не підтверджуються відомостями з Єдиного державного реєстру юридичних осіб, фізичних осіб - підприємців та громадських формувань;
відомості, зазначені у списку, надані не в повному обсязі або не узгоджуються між собою;
відомості про отримувача державної допомоги не пройшли арифметичний та/або формато-логічний контроль.
У випадках, передбачених цим пунктом, засобами Порталу Дія формується інформаційне повідомлення із зазначенням підстав припинення формування списку отримувачів державної допомоги та рекомендаціями щодо подальших дій.
18. Обробка персональних даних осіб, які включені до списку отримувачів державної допомоги, здійснюється відповідно до законодавства про захист персональних даних.
Особа, яка формує список отримувачів державної допомоги, та керівник підприємства несуть відповідальність відповідно до закону за недостовірність інформації, зазначеної у такому списку.
19. Технічний адміністратор Порталу Дія з 16 по 18 число місяця, що настає за місяцем, у якому виконувалися аварійно-відновлювальні роботи, крім вихідних днів, формує та подає узагальнений перелік отримувачів державної допомоги разом з відомостями, сформований засобами Порталу Дія з накладеною кваліфікованою електронною печаткою технічного адміністратора Порталу Дія шляхом:
електронної інформаційної взаємодії з використанням системи електронної взаємодії органів виконавчої влади - до Міненерго та Мінрозвитку;
електронної інформаційної взаємодії - до АТ “Ощадбанк”, який є розрахунковим банком, згідно з договором про інформаційну взаємодію.
До зазначеного переліку додається текстовий файл з накладенням кваліфікованої електронної печатки технічного адміністратора Порталу Дія із зазначенням загальної суми державної допомоги та загальної кількості отримувачів державної допомоги.
20. Після подання узагальненого переліку отримувачів державної допомоги згідно з пунктом 19 цього Порядку засобами мобільного додатка Порталу Дія (Дія) (за наявності технічної можливості) формується та надсилається отримувачу державної допомоги повідомлення про наявність права на отримання державної допомоги.
Зазначене повідомлення надходить отримувачу державної допомоги засобами мобільного додатка Порталу Дія (Дія) (за наявності в отримувача державної допомоги встановленого мобільного додатка Порталу Дія (Дія) на електронному носії, критерії якого підтримують його використання, та проходження ним електронної ідентифікації та автентифікації) автоматично.
21. Міненерго та Мінрозвитку на підставі отриманого від технічного адміністратора Порталу Дія текстового файла із зазначенням загальної суми державної допомоги та загальної кількості отримувачів державної допомоги формує подання за формою згідно з додатком на перерахування державної допомоги та подає його до Казначейства разом з платіжною інструкцією на перерахування коштів з рахунків Міненерго/Мінрозвитку на спеціальний рахунок.
Розрахунковий банк в установленому порядку протягом наступних двох операційних днів з дня отримання коштів перераховує суми державної допомоги на поточні рахунки отримувачів державної допомоги, відкриті в банках.
22. Зарахування державної допомоги на поточний рахунок отримувачів державної допомоги здійснюється виключно:
за умови відповідності наданої інформації про номер поточного рахунка та реєстраційний номер облікової картки платника податків (для фізичних осіб, які через свої релігійні переконання відмовляються від прийняття реєстраційного номера облікової картки платника податків та повідомили про це відповідному контролюючому органу і мають відмітку в паспорті) або серії (за наявності) та номера паспорта отримувача державної допомоги;
у разі, коли поточний рахунок є відкритим.
Розрахунковий банк повертає незараховані суми державної допомоги не пізніше наступного операційного дня на рахунок Міненерго/Мінрозвитку, з якого здійснювалося перерахування бюджетних коштів.
Кошти, зараховані на рахунок Міненерго/Мінрозвитку відповідно до абзацу четвертого цього пункту, використовуються на покриття відповідних витрат або перераховуються до державного бюджету у встановленому законодавством порядку.
Плата за розрахунково-інформаційне обслуговування під час оброблення електронних розрахункових документів з державної допомоги в рамках реалізації у системі електронних платежів Національного банку не справляється.
23. Розрахунковий банк не пізніше ніж протягом наступного операційного дня з дня перерахування коштів державної допомоги на поточні рахунки отримувачів державної допомоги або повернення державної допомоги на спеціальний рахунок подає відповідну інформацію до Міненерго/Мінрозвитку з накладеною кваліфікованою електронною печаткою розрахункового банку для подальшої її передачі до Порталу Дія. Міненерго/Мінрозвитку протягом одного робочого дня з дня отримання такої інформації подає її до Порталу Дія шляхом електронної інформаційної взаємодії з використанням системи електронної взаємодії органів виконавчої влади.
24. У разі коли виявлено, що отримувач державної допомоги не мав права на її отримання, за результатами здійснення заходів державного фінансового контролю, проведених відповідно до законодавства, Міненерго/Мінрозвитку повідомляють підприємствам про необхідність здійснення заходів щодо повернення отриманої державної допомоги у повному обсязі та строки її повернення.
Кошти повертаються отримувачем державної допомоги на спеціальний рахунок.
Розрахунковий банк повертає зазначені кошти не пізніше наступного операційного дня на рахунки Міненерго/Мінрозвитку, відкриті в Казначействі, з подальшим поверненням до державного бюджету у встановленому законодавством порядку.
Сума державної допомоги повертається отримувачем державної допомоги добровільно.
У разі неможливості добровільного повернення суми державної допомоги такі суми стягуються в судовому порядку.
Державна допомога, зарахована на рахунок отримувача державної допомоги, у разі його смерті, набрання законної сили рішенням суду про визнання його безвісно відсутнім або оголошення померлим, переходить у спадщину в порядку, встановленому законодавством.
25. Контроль за правильністю призначення та нарахування державної допомоги здійснюється у визначеному законодавством порядку.
26. Електронна інформаційна взаємодія, передбачена цим Порядком, здійснюється з використанням засобів системи електронної взаємодії державних електронних інформаційних ресурсів “Трембіта” з дотриманням вимог Законів України “Про електронну ідентифікацію та електронні довірчі послуги”, “Про захист персональних даних”, “Про публічні електронні реєстри”, “Про захист інформації в інформаційно-комунікаційних системах”.
Обсяг і структура даних, якими обмінюються суб'єкти електронної взаємодії через програмні інтерфейси електронних інформаційних ресурсів (сервіси), визначаються договорами про інформаційну взаємодію, укладеними відповідно до Порядку електронної (технічної та інформаційної) взаємодії, затвердженого постановою Кабінету Міністрів України від 8 вересня 2016 р. № 606 “Деякі питання електронної взаємодії електронних інформаційних ресурсів” (Офіційний вісник України, 2016 р., № 73, ст. 2455).
У разі відсутності технічної можливості передачі даних засобами системи електронної взаємодії державних електронних інформаційних ресурсів “Трембіта” електронна інформаційна взаємодія може здійснюватися з використанням інших інформаційно-комунікаційних систем із дотриманням вимог щодо захисту інформації відповідно до Закону України “Про захист інформації в інформаційно-комунікаційних системах”.
Додаток
до Порядку
ПОДАННЯ
на перерахування коштів
