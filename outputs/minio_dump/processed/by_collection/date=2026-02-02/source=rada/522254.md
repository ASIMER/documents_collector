---
source: "rada"
dokid: 522254
nreg: "1465-2022-п"
title: "Про затвердження Порядку казначейського обслуговування коштів загальнообов'язкового державного пенсійного страхування, загальнообов'язкового державного соціального страхування у зв'язку з тимчасовою втратою працездатності та загальнообов'язкового державного соціального страхування від нещасного випадку на виробництві та професійного захворювання, які спричинили втрату працездатності, та Порядку казначейського обслуговування коштів Фонду загальнообов'язкового державного соціального страхування на випадок безробіття"
doc_date: 2022-12-27
revision_date: 2024-01-01
status: 5
types: [2, 25, 35]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 27 грудня 2022 р. № 1465
Київ
Про затвердження Порядку казначейського обслуговування коштів загальнообов'язкового державного пенсійного страхування, загальнообов'язкового державного соціального страхування у зв'язку з тимчасовою втратою працездатності та загальнообов'язкового державного соціального страхування від нещасного випадку на виробництві та професійного захворювання, які спричинили втрату працездатності, та Порядку казначейського обслуговування коштів Фонду загальнообов'язкового державного соціального страхування на випадок безробіття
{Із змінами, внесеними згідно з Постановою КМ
№ 1404 від 29.12.2023}
Кабінет Міністрів України постановляє:
1. Затвердити такі, що додаються:
Порядок казначейського обслуговування коштів загальнообов'язкового державного пенсійного страхування, загальнообов'язкового державного соціального страхування у зв'язку з тимчасовою втратою працездатності та загальнообов'язкового державного соціального страхування від нещасного випадку на виробництві та професійного захворювання, які спричинили втрату працездатності;
Порядок казначейського обслуговування коштів Фонду загальнообов'язкового державного соціального страхування на випадок безробіття.
2. Установити, що:
під час оброблення у системі електронних платежів Національного банку платіжних інструкцій, сформованих з метою фінансування Пенсійним фондом України страхувальників для здійснення страхових виплат за загальнообов'язковим державним соціальним страхуванням у зв'язку з тимчасовою втратою працездатності та загальнообов'язковим державним соціальним страхуванням від нещасного випадку на виробництві та професійного захворювання, які спричинили втрату працездатності, плата за розрахунково-інформаційне обслуговування не справляється;
до затвердження бюджету Пенсійного фонду України на 2023 рік щомісячні видатки на фінансування адміністративних витрат, пов'язаних із виконанням функцій, покладених на органи Пенсійного фонду України (адміністративні, організаційно-управлінські витрати, видатки на інформатизацію), не можуть перевищувати 1/12 відповідних призначень, передбачених бюджетами Пенсійного фонду України та Фонду соціального страхування на 2022 рік сумарно.
3. Визнати такими, що втратили чинність, постанови Кабінету Міністрів України згідно з переліком, що додається.
4. Ця постанова набирає чинності з 1 січня 2023 року.
Прем'єр-міністр України
Д. ШМИГАЛЬ
Інд. 73
ЗАТВЕРДЖЕНО
постановою Кабінету Міністрів України
від 27 грудня 2022 р. № 1465
ПОРЯДОК
казначейського обслуговування коштів загальнообов'язкового державного пенсійного страхування, загальнообов'язкового державного соціального страхування у зв'язку з тимчасовою втратою працездатності та загальнообов'язкового державного соціального страхування від нещасного випадку на виробництві та професійного захворювання, які спричинили втрату працездатності
1. Цей Порядок визначає механізм обслуговування органами Казначейства коштів загальнообов'язкового державного пенсійного страхування, загальнообов'язкового державного соціального страхування у зв'язку з тимчасовою втратою працездатності та загальнообов'язкового державного соціального страхування від нещасного випадку на виробництві та професійного захворювання, які спричинили втрату працездатності, що надходять до бюджету Пенсійного фонду України відповідно до статті 72 Закону України “Про загальнообов'язкове державне пенсійне страхування” (далі - кошти Фонду).
2. У цьому Порядку терміни вживаються у значенні, наведеному в Бюджетному кодексі України та Законах України “Про загальнообов'язкове державне пенсійне страхування” і “Про загальнообов'язкове державне соціальне страхування”.
3. Для здійснення операцій з коштами Фонду відкриваються рахунки:
Пенсійному фонду України (далі - Фонд) - в Казначействі;
головним управлінням Фонду в Автономній Республіці Крим, областях, мм. Києві та Севастополі (далі - головні управління Фонду) - в головних управліннях Казначейства в Автономній Республіці Крим, областях, мм. Києві та Севастополі для здійснення операцій, визначених пунктом 8 цього Порядку.
4. У процесі казначейського обслуговування операцій, пов'язаних з використанням коштів Фонду, застосовується система дистанційного обслуговування “Клієнт казначейства - Казначейство” з використанням засобів криптографічного захисту інформації органів Казначейства. Під час застосування зазначеної системи обмін документами здійснюється в електронній формі, в тому числі електронними документами. У разі неможливості передачі документів в електронній формі до такої системи з технічних причин або в інших випадках, визначених законодавством, подаються документи до органу Казначейства у паперовій формі разом з електронним носієм інформації, на якому записано файли проектів таких документів. Подання Фондом та головними управліннями Фонду документів до органів Казначейства в паперовій формі здійснюється разом з електронним носієм інформації, на якому записано файли проектів таких документів.
5. Обслуговування коштів Фонду здійснюється органами Казначейства відповідно до умов укладених договорів про здійснення розрахунково-касового обслуговування.
6. Казначейство здійснює розподіл коштів єдиного внеску на загальнообов'язкове державне соціальне страхування з урахуванням пропорцій, визначених законодавством, та використанням засобів програмного забезпечення, які автоматично перераховуються на окремі рахунки Фонду для обліку коштів Фонду, відкриті в Казначействі, з подальшим їх спрямуванням цього ж дня на видаткові рахунки Фонду для здійснення відповідних виплат.
7. Кошти Фонду, що надходять від платників страхових внесків, нарахованих та не сплачених до 1 січня 2011 р.; від сплати фінансових санкцій, застосованих відповідно до Закону України “Про загальнообов'язкове державне пенсійне страхування” та інших законів до юридичних та фізичних осіб за порушення встановленого порядку нарахування, обчислення і сплати страхових внесків та використання коштів Фонду; від сплати адміністративних стягнень, накладених відповідно до зазначеного Закону на посадових осіб та громадян за такі порушення; на відшкодування витрат на виплату та доставку пенсій, призначених на пільгових умовах; на виплату різниці у пенсійному забезпеченні наукових (науково-педагогічних) працівників інших наукових установ, організацій, підприємств та вищих навчальних закладів, обслуговуються в АТ “Ощадбанк” і відповідно до умов укладених договорів перераховуються на рахунок Фонду, відкритий у Казначействі.
8. Суми єдиного внеску на загальнообов'язкове державне соціальне страхування та фінансових санкцій, не сплачені до передачі функцій з адміністрування єдиного внеску на загальнообов'язкове державне соціальне страхування до ДПС відповідно до Закону України від 4 липня 2013 р. № 406-VII “Про внесення змін до деяких законодавчих актів України у зв'язку з проведенням адміністративної реформи”, які надійшли на рахунки головних управлінь Фонду, відкриті у відповідних головних управліннях Казначейства, підлягають перерахуванню на відповідні рахунки органів ДПС.
9. Асигнування з державного бюджету, які виділяються для фінансування виплат Фонду, і кошти Фонду, що надходять на видаткові рахунки, Фонд розподіляє та спрямовує на фінансування пенсій, житлових субсидій та пільг на оплату житлово-комунальних послуг, придбання твердого та рідкого пічного побутового палива і скрапленого газу, соціальних та інших виплат, які згідно із законодавством проводяться за рахунок коштів Фонду та інших джерел, визначених законодавством, а також видатків головним управлінням Фонду згідно з потребою на виплату допомоги на поховання, відрахувань з пенсії та інших виплат, недоотриманих виплат, перерахування частини пенсії установам (закладам), у яких пенсіонери перебувають на повному державному утриманні, установам за місцем відбування покарання, на оплату послуг, пов'язаних з виплатою і доставкою пенсії, житлових субсидій та пільг на оплату житлово-комунальних послуг, придбання твердого та рідкого пічного побутового палива і скрапленого газу, та інших виплат уповноваженими організаціями, що здійснюють їх виплату і доставку, на оплату послуг АТ “Ощадбанк” (комісійних винагород, витрат, пов'язаних з підкріпленням кас банку для пенсійних виплат і для забезпечення готівкою відокремлених підрозділів (філій, представництв, відділень тощо) уповноваженої організації, якими надаються послуги із безпосередньої виплати і доставки пенсій, грошової допомоги їх одержувачам за місцем проживання в межах України) та інших витрат.
{Абзац перший пункту 9 із змінами, внесеними згідно з Постановою КМ № 1404 від 29.12.2023}
Для перерахування коштів Фонду з його рахунків, відкритих у Казначействі, на рахунки Фонду, відкриті в АТ “Ощадбанк”, Фонд подає платіжні інструкції Казначейству.
10. Казначейське обслуговування коштів Фонду здійснюється відповідно до вимог Порядку казначейського обслуговування небюджетних рахунків клієнтів, затвердженого Мінфіном.
11. На рахунок Фонду для обліку коштів загальнообов'язкового державного пенсійного страхування зараховуються кошти єдиного казначейського рахунка для покриття тимчасових касових розривів, пов'язаних з виплатою пенсій.
Погашення позики, наданої Фонду за рахунок коштів єдиного казначейського рахунка, здійснюється відповідно до умов договору, укладеного між Казначейством та Фондом.
Фонд надсилає щомісяця Казначейству та Мінфіну план-графік відповідно до Порядку покриття тимчасових касових розривів Пенсійного фонду України, пов'язаних з виплатою пенсій, затвердженого постановою Кабінету Міністрів України від 1 грудня 2010 р. № 1080 (Офіційний вісник України, 2010 р., № 92, ст. 3256).
12. Видатки на виплату пенсій, житлових субсидій та пільг на оплату житлово-комунальних послуг, придбання твердого та рідкого пічного побутового палива і скрапленого газу, інших виплат за рахунок коштів державного бюджету здійснюються відповідно до Порядку казначейського обслуговування державного бюджету за витратами, затвердженого Мінфіном.
Відкриття рахунків, реєстрація зобов'язань в органах Казначейства здійснюються у порядку, встановленому законодавством.
13. Безспірне списання коштів Фонду з рахунків Фонду, головних управлінь Фонду органи Казначейства здійснюють у порядку, встановленому законодавством.
14. Кошти, що помилково зараховані на рахунки Фонду, головних управлінь Фонду, повертаються ними у строки, встановлені законодавством. Повернення коштів здійснюється органами Казначейства на підставі платіжних інструкцій Фонду, головних управлінь Фонду, у призначенні яких обов'язково зазначаються номер і дата документа, згідно з яким зараховані такі кошти.
15. Звіти про виконання бюджету та кошторису Фонду складаються та подаються ним в установленому законодавством порядку.
ЗАТВЕРДЖЕНО
постановою Кабінету Міністрів України
від 27 грудня 2022 р. № 1465
ПОРЯДОК
казначейського обслуговування коштів Фонду загальнообов'язкового державного соціального страхування на випадок безробіття
1. Цей Порядок визначає механізм обслуговування коштів Фонду загальнообов'язкового державного соціального страхування на випадок безробіття (далі - Фонд) органами Казначейства.
2. У цьому Порядку терміни вживаються у значенні, наведеному у Бюджетному кодексі України та Законах України “Про зайнятість населення” і “Про загальнообов'язкове державне соціальне страхування на випадок безробіття”.
3. Казначейське обслуговування коштів Фонду здійснюється відповідно до вимог Порядку казначейського обслуговування небюджетних рахунків клієнтів, затвердженого Мінфіном.
4. У процесі казначейського обслуговування операцій, пов'язаних з використанням коштів Фонду, застосовується система дистанційного обслуговування “Клієнт казначейства - Казначейство” з використанням засобів криптографічного захисту інформації органів Казначейства.
Під час застосування зазначеної системи обмін документами здійснюється в електронній формі, в тому числі електронними документами.
У разі неможливості передачі документів в електронній формі до такої системи з технічних причин або в інших випадках, визначених законодавством, подаються документи до органу Казначейства в паперовій формі.
Подання Фондом документів до органу Казначейства в паперовій формі здійснюється разом із електронним носієм інформації, на якому записано файли проектів таких документів.
5. Державній службі зайнятості (далі - Служба), а саме: Державному центру зайнятості, міжрегіональним, регіональним центрам зайнятості та районним, міським і міськрайонним центрам зайнятості (до завершення процедури їх припинення) (далі - базові центри зайнятості), Інституту підготовки кадрів державної служби зайнятості, закладу післядипломної освіти “Центр підвищення кваліфікації служби зайнятості”, закладам професійної (професійно-технічної) освіти Служби, іншим закладам освіти Служби, а також підприємствам, установам, організаціям, утвореним Службою, в органах Казначейства відкриваються рахунки для здійснення операцій з коштами Фонду (далі - рахунки Фонду).
Відкриття та закриття рахунків Фонду в органах Казначейства здійснюється у порядку, встановленому законодавством.
6. Обслуговування коштів Фонду здійснюється органами Казначейства відповідно до умов укладених Службою договорів про здійснення розрахунково-касового обслуговування.
7. Казначейство розподіляє кошти єдиного внеску на загальнообов'язкове державне соціальне страхування з урахуванням пропорцій, визначених законодавством, та використанням засобів програмного забезпечення, які автоматично перераховуються на рахунки Фонду.
Зарахування платежів, що надходять від платників страхових внесків до Фонду, нарахованих, але не сплачених до 1 січня 2011 р., сум фінансових санкцій, застосованих відповідно до Законів України “Про загальнообов'язкове державне соціальне страхування на випадок безробіття”, “Про зайнятість населення” та інших законів до підприємств, установ, організацій і фізичних осіб - підприємців за порушення встановленого порядку сплати страхових внесків і використання коштів Фонду, недотримання вимог законодавства про зайнятість населення, а також сум адміністративних штрафів, накладених відповідно до закону на посадових осіб, проводиться з використанням системи електронних платежів Національного банку на рахунки Фонду, відкриті міжрегіональним, регіональним центрам зайнятості та базовим центрам зайнятості.
Кошти, зараховані на відповідні рахунки Фонду, відкриті базовим центрам зайнятості, на кінець операційного дня в регламентований час із використанням засобів програмного забезпечення шляхом формування платіжних інструкцій перераховуються на відповідні рахунки Фонду, відкриті міжрегіональним і регіональним центрам зайнятості, з яких - на відповідні рахунки Державного центру зайнятості.
8. Для перерахування коштів з рахунків Фонду на рахунки Фонду, відкриті міжрегіональними, регіональними та базовими центрами зайнятості, відповідно Державний центр зайнятості та міжрегіональні, регіональні центри зайнятості подають органам Казначейства платіжні інструкції.
9. У разі здійснення публічних закупівель Служба разом з платіжними інструкціями подає органам Казначейства документи для проведення перевірки згідно з вимогами законодавства у сфері публічних закупівель.
10. Служба забезпечує правильність оформлення та заповнення реквізитів платіжних інструкцій, заявок на видачу готівки та грошових чеків, цільове спрямування та використання коштів Фонду.
11. Безспірне списання коштів з рахунків Фонду органи Казначейства проводять у порядку, встановленому законодавством.
12. Кошти, що помилково зараховані на рахунки Фонду, повертаються Службою у строки, встановлені законодавством. Повернення коштів проводиться органами Казначейства на підставі платіжних інструкцій Служби, у призначенні яких обов'язково зазначаються номер і дата документа, згідно з яким зараховано такі кошти.
13. Звіти про виконання бюджету Фонду складаються та подаються Службою в установленому законодавством порядку.
ЗАТВЕРДЖЕНО
постановою Кабінету Міністрів України
від 27 грудня 2022 р. № 1465
ПЕРЕЛІК
постанов Кабінету Міністрів України, що втратили чинність
1. Постанова Кабінету Міністрів України від 23 серпня 2016 р. № 523 “Деякі питання обслуговування коштів фондів загальнообов'язкового державного соціального страхування” (Офіційний вісник України, 2016 р., № 68, ст. 2277).
2. Постанова Кабінету Міністрів України від 11 травня 2017 р. № 312 “Деякі питання казначейського обслуговування коштів загальнообов'язкового державного пенсійного страхування” (Офіційний вісник України, 2017 р., № 41, ст. 1279).
3. Постанова Кабінету Міністрів України від 19 червня 2019 р. № 520 “Про внесення змін до Порядку казначейського обслуговування коштів фондів загальнообов'язкового державного соціального страхування” (Офіційний вісник України, 2019 р., № 52, ст. 1787).
4. Пункт 3 змін, що вносяться до постанов Кабінету Міністрів України, затверджених постановою Кабінету Міністрів України від 16 грудня 2020 р. № 1279 “Деякі питання організації виплати пенсій та грошової допомоги” (Офіційний вісник України, 2021 р., № 1, ст. 43).
