---
source: "rada"
dokid: 527845
nreg: "z1077-23"
title: "Про затвердження Інструкції з організації пропускного режиму до адміністративної будівлі Державної аудиторської служби України"
doc_date: 2023-05-02
revision_date: 2026-01-16
status: 5
types: [9, 10, 79, 108, 206, 151]
org: 11
---
МІНІСТЕРСТВО ФІНАНСІВ УКРАЇНИ
НАКАЗ
02.05.2023 № 227
Зареєстровано в Міністерстві
юстиції України
27 червня 2023 р.
за № 1077/40133
Про затвердження Інструкції з організації пропускного режиму до адміністративної будівлі Державної аудиторської служби України
{Із змінами, внесеними згідно з Наказом Міністерства фінансів
№ 567 від 13.11.2025}
З метою забезпечення пропускного режиму до адміністративної будівлі Державної аудиторської служби України та відповідно до Положення про Міністерство фінансів України, затвердженого постановою Кабінету Міністрів України від 20 серпня 2014 року № 375, НАКАЗУЮ:
1. Затвердити Інструкцію з організації пропускного режиму до адміністративної будівлі Державної аудиторської служби України, що додається.
2. Визнати такими, що втратили чинність, накази Державної аудиторської служби України:
від 20 червня 2018 року № 131 «Про затвердження Інструкції з організації пропускного режиму до адміністративної будівлі Держаудитслужби», зареєстрований у Міністерстві юстиції України 09 липня 2018 року за № 798/32250;
від 25 квітня 2019 року № 121 «Про внесення змін до Інструкції з організації пропускного режиму до адміністративної будівлі Держаудитслужби», зареєстрований у Міністерстві юстиції України 21 травня 2019 року за № 530/33501;
від 20 серпня 2019 року № 242 «Про внесення зміни до Інструкції з організації пропускного режиму до адміністративної будівлі Держаудитслужби», зареєстрований у Міністерстві юстиції України 06 вересня 2019 року за № 1006/33977.
3. Департаменту забезпечення координаційно-моніторингової роботи Міністерства фінансів України забезпечити в установленому порядку:
подання цього наказу на державну реєстрацію до Міністерства юстиції України;
оприлюднення цього наказу.
4. Цей наказ набирає чинності з дня його офіційного опублікування.
5. Контроль за виконанням цього наказу покласти на Голову Державної аудиторської служби України Басалаєву А.В.
Міністр
С. Марченко
ПОГОДЖЕНО:
Уповноважений Верховної Ради України
з прав людини
Перший заступник
Міністра цифрової трансформації України
Голова Державної аудиторської служби України
Д. Лубінець
О. Вискуб
А. Басалаєва
ЗАТВЕРДЖЕНО
Наказ Міністерства
фінансів України
02 травня 2023 року № 227
(у редакції наказу
Міністерства фінансів України
від 13 листопада 2025 року № 567)
Зареєстровано в Міністерстві
юстиції України
27 червня 2023 р.
за № 1077/40133
Інструкція
з організації пропускного режиму до адміністративної будівлі Державної аудиторської служби України
I. Загальні положення
1. Ця Інструкція встановлює правила пропускного режиму на територію та до адміністративної будівлі Держаудитслужби на вул. Петра Сагайдачного, буд. 4, 6-А, 6-Б (далі — адміністративна будівля), заїзду/виїзду транспортних засобів, ввезення/вивезення та внесення/винесення матеріальних цінностей до/з адміністративної будівлі (далі — пропускний режим).
2. Основними завданнями пропускного режиму є врегулювання реалізації визначеного законами України права доступу осіб, заїзду/виїзду транспортних засобів, переміщення матеріальних цінностей до/з адміністративної будівлі, а також запобігання:
проникненню на територію адміністративної будівлі та до адміністративної будівлі сторонніх осіб;
відвіданню без службової потреби режимних приміщень адміністративної будівлі (приміщень, в яких проводяться секретні роботи, відповідно до Порядку організації та забезпечення режиму секретності в державних органах, органах місцевого самоврядування, на підприємствах, в установах і організаціях, затвердженого постановою Кабінету Міністрів України від 18 грудня 2013 року № 939) працівниками Держаудитслужби та відрядженими особами;
викраденню матеріальних носіїв секретної та службової інформації;
несанкціонованому винесенню/вивезенню за межі адміністративної будівлі або режимних приміщень адміністративної будівлі, а також внесенню/ввезенню до них матеріальних носіїв секретної інформації.
3. Забезпечення охорони та пропускного режиму в Держаудитслужбі відповідно до Закону України «Про Національну гвардію України» та постанови Кабінету Міністрів України від 25 листопада 2015 року № 971 «Про затвердження переліку органів державної влади, що підлягають безоплатній охороні Національною гвардією» покладено на військовослужбовців Національної гвардії України (далі — охоронець).
4. У разі виникнення аварій, стихійного лиха, інших надзвичайних ситуацій спеціальний транспорт із працівниками аварійно-рятувальних загонів ДСНС, аварійних служб, бригад екстреної (швидкої) медичної допомоги, правоохоронних органів допускається безперешкодно за наявності документа, що посвідчує особу, у супроводі охоронця, працівника самостійного структурного підрозділу Держаудитслужби, до функцій якого належить забезпечення організації пропускного режиму, або працівника самостійного структурного підрозділу Держаудитслужби, до функцій якого належить взаємодія з правоохоронними органами, про що невідкладно має бути повідомлено Голову Держаудитслужби, заступників Голови Держаудитслужби та самостійний структурний підрозділ з питань режимно-секретної роботи.
II. Організація поста охорони з пропускними функціями та оформлення документів, що надають право на вхід до адміністративної будівлі
1. На вході на територію адміністративної будівлі та до адміністративної будівлі Держаудитслужби організовується пост із пропускними функціями (далі — пост охорони), який обладнується інженерно-технічними засобами охорони та зв'язку, забезпечується технічними засобами, призначеними для виявлення заборонених для внесення/ввезення предметів, визначених у пункті 9 розділу III цієї Інструкції.
2. Під час виконання службових обов'язків охоронець має право:
вимагати від осіб, які перебувають в адміністративній будівлі, додержання пропускного режиму, а також громадського порядку;
звертатися до особи, яка перебуває в адміністративній будівлі або має намір зайти до адміністративної будівлі, або заїхати на територію адміністративної будівлі (далі — відвідувач), для пред'явлення нею документа, що посвідчує особу;
проводити огляд матеріальних цінностей, які ввозяться/вивозяться на/з територію адміністративної будівлі, та перевіряти їх на відповідність дозвільним документам.
3. Документами, що надають право на вхід до адміністративної будівлі, є разова перепустка (додаток 1), спеціальна тимчасова перепустка для іноземців та осіб без громадянства (додаток 2), тимчасова перепустка (додаток 3), службове посвідчення працівника Держаудитслужби (далі — службове посвідчення), форму якого затверджено постановою Кабінету Міністрів України від 27 грудня 2018 року № 1137 «Про затвердження зразка та технічного опису бланка службового посвідчення з безконтактним електронним носієм».
4. У разі застосування разової перепустки чи службового посвідчення, що видано на іншу особу, охоронець діє відповідно до пункту 2 частини першої статті 13 Закону України «Про Національну гвардію України».
5. Про спроби проникнення на територію адміністративної будівлі з порушенням пропускного режиму (без разової перепустки, спеціальної тимчасової перепустки для іноземців та осіб без громадянства, тимчасової перепустки або службового посвідчення) охоронець повідомляє керівника самостійного структурного підрозділу Держаудитслужби, до функцій якого належить забезпечення організації пропускного режиму, самостійного структурного підрозділу Держаудитслужби, до функцій якого належить взаємодія з правоохоронними органами, та самостійного структурного підрозділу з питань режимно-секретної роботи з одночасним викликом (за потреби) наряду поліції охорони за допомогою ручної системи тривожної сигналізації.
6. У разі звільнення працівника Держаудитслужби, втрати службового посвідчення, введення нового зразка службового посвідчення служба управління персоналом Держаудитслужби повідомляє про це самостійний структурний підрозділ Держаудитслужби, до функцій якого належить забезпечення організації пропускного режиму.
7. Тимчасову перепустку видає самостійний структурний підрозділ Держаудитслужби, до функцій якого належить забезпечення організації пропускного режиму на підставі наказів з особового складу, наданих службою управління персоналом Держаудитслужби (додаток 3).
8. Разову перепустку відвідувачу видає охоронець на підставі замовлення (додаток 4) (далі — замовлення) за умови пред'явлення документа, що посвідчує особу. Замовлення підписує Голова Держаудитслужби або один із заступників Голови Держаудитслужби, або керівник / заступник керівника самостійного структурного підрозділу Держаудитслужби. Воно подається до самостійного структурного підрозділу Держаудитслужби, до функцій якого належить забезпечення організації пропускного режиму.
Охоронець видає разову перепустку відвідувачу без замовлення, якщо:
інформацію про відвідувача телефоном внутрішньої телефонної мережі охоронцю надав Голова Держаудитслужби або один із заступників Голови Держаудитслужби;
відвідувач є працівником міжрегіонального територіального органу Держаудитслужби.
Інформацію про відвідувача та видану разову перепустку охоронець вносить до журналу обліку відвідувачів (додаток 5).
9. Працівник структурного підрозділу Держаудитслужби, до якого прибув відвідувач, супроводжує відвідувача (крім працівників міжрегіональних територіальних органів Держаудитслужби) територією та у приміщеннях адміністративної будівлі й забезпечує його вихід за межі адміністративної будівлі.
10. Разова перепустка розміщується на лицьовому боці верхнього одягу відвідувача так, щоб забезпечити вільний перегляд інформації на ній.
У разі втрати чи пошкодження разової перепустки відвідувач повідомляє про це працівника структурного підрозділу Держаудитслужби, який його супроводжує, або охоронця.
Разова перепустка має бути повернена відвідувачем охоронцеві перед виходом з адміністративної будівлі за межі інженерно-технічних засобів охорони.
11. У разі відмови відвідувача залишити адміністративну будівлю після завершення робочого дня охоронець повідомляє про це самостійний структурний підрозділ Держаудитслужби, до функцій якого належить забезпечення організації пропускного режиму, та викликає поліцію (за потреби) для встановлення обставин з одночасним забезпеченням належної охорони об'єкта.
III. Спеціальний порядок пропуску іноземних делегацій, іноземців та осіб без громадянства, інших категорій відвідувачів
1. Цілодобово в робочі, вихідні, святкові чи неробочі дні безперешкодно до адміністративної будівлі пропускаються посадові особи, щодо яких відповідно до статей 5, 6 Закону України «Про державну охорону органів державної влади України та посадових осіб» здійснюється державна охорона, а саме:
Президент України;
Голова Верховної Ради України;
Прем'єр-міністр України;
Голова Верховного Суду;
Голова Конституційного Суду України;
Перший заступник Голови Верховної Ради України;
Генеральний прокурор;
інші особи, які мають таке право відповідно до законодавства.
За службовими посвідченнями без реєстрації в журналі обліку відвідувачів та разових перепусток через пост охорони пропускаються безперешкодно:
Уповноважений Верховної Ради України з прав людини, члени Кабінету Міністрів України, керівництво Секретаріату Ради національної безпеки і оборони України, Апарату Верховної Ради України, керівництво Офісу Президента України, Державного управління справами, Рахункової палати, Офісу Генерального прокурора, голови обласних та Київської міської держадміністрацій, Національного банку України, Центральної виборчої комісії, Конституційного Суду України, Верховного Суду, керівники інших центральних органів виконавчої влади;
перший заступник Міністра фінансів України, заступники Міністра фінансів України, державний секретар Міністерства фінансів України;
особи, які входять до складу контрольної групи Рахункової палати, за наявності доручення, підписаного відповідним членом Рахункової палати, на здійснення заходу державного зовнішнього фінансового контролю (аудиту) (відповідно до пункту 1 частини першої статті 32 Закону України «Про Рахункову палату»);
народні депутати України діючого скликання за пред'явлення посвідчення народного депутата України згідно з частиною третьою статті 17 Закону України «Про статус народного депутата України» та їх помічники-консультанти;
інші особи, які мають таке право відповідно до законодавства.
2. За службовими посвідченнями без разових перепусток через пост охорони пропускаються особи (за попередньо наданими списками або у супроводі уповноваженого працівника):
Головного управління урядового фельд'єгерського зв'язку Держспецзв'язку під час виконання службових обов'язків;
Головного управління урядового зв'язку Держспецзв'язку під час виконання службових обов'язків;
працівники національного оператора поштового зв'язку України;
бригади екстреної (швидкої) медичної допомоги;
інші особи, які мають таке право відповідно до законодавства.
3. Про прибуття до адміністративної будівлі посадових осіб, визначених пунктом 1 цього розділу, охоронець повідомляє посадову особу підрозділу забезпечення діяльності керівництва Держаудитслужби та працівника самостійного структурного підрозділу Держаудитслужби, до функцій якого належить забезпечення організації пропускного режиму.
4. Представники медіа та особи з професійною кіно-, фото-, аудіо- та відеотехнікою, звукозаписувальними пристроями, комп'ютерною технікою, тощо пропускаються до адміністративної будівлі на підставі відповідної акредитації та списку (додаток 6), який підписує керівник структурного підрозділу Держаудитслужби, до функцій якого належать комунікація із медіа. Список представників медіа у двох примірниках подається до самостійного структурного підрозділу Держаудитслужби, до функцій якого належить забезпечення організації пропускного режиму. Один примірник списку залишається у цьому структурному підрозділі, інший — передається на пост охорони.
5. Особи, які прибули до Держаудитслужби для виконання будівельних, ремонтних та інших господарських робіт, пропускаються до адміністративної будівлі на підставі замовлення (додаток 7), яке підписує керівник структурного підрозділу Держаудитслужби, що здійснює адміністративно-господарське забезпечення або до функцій якого належить забезпечення організації пропускного режиму (із зазначенням відомостей про інструменти, прилади та будівельні матеріали, які вносяться або ввозяться до адміністративної будівлі та приміщення, у яких проводитимуться роботи). Таке замовлення передається на пост охорони до 17:00 дня, що передує дню виконання робіт.
6. Для пропуску іноземних делегацій, іноземців та осіб без громадянства оформлюється замовлення в системі електронного документообігу Держаудитслужби на пропуск іноземців та осіб без громадянства (додаток 8), яке підписує керівник структурного підрозділу, до функцій якого належить координація роботи з іноземцями, погоджується у структурному підрозділі з питань режимно-секретної роботи та подається до структурного підрозділу Держаудитслужби, до функцій якого належить забезпечення організації пропускного режиму. Замовлення на пропуск іноземців та осіб без громадянства оформлюється на підставі затвердженої Головою Держаудитслужби програми прийому іноземців.
7. Іноземці та особи без громадянства допускаються до адміністративної будівлі за спеціально оформленою тимчасовою перепусткою для іноземців та осіб без громадянства.
8. Працівник структурного підрозділу Держаудитслужби, який відповідає за супроводження іноземців або осіб без громадянства, зобов'язаний зустріти таких осіб на вході адміністративної будівлі та супроводжувати їх під час перебування в адміністративній будівлі.
9. До адміністративної будівлі забороняється допуск осіб:
зі зброєю та спеціальними засобами (крім військовослужбовців Управління державної охорони України, працівників Держспецзв'язку, працівників правоохоронних органів під час виконання ними службових обов'язків та військовослужбовців Національної гвардії України, які охороняють адмінбудівлю);
з вибуховими речовинами та пристроями, отруйними, радіаційними й легкозаймистими речовинами, іншими небезпечними для здоров'я і життя предметами;
з ознаками алкогольного чи наркотичного сп'яніння, а також у вигляді, що ображає людську гідність і громадську мораль;
з гучномовцями, плакатами, транспарантами та іншими предметами, які можуть бути використані для створення перешкод у діяльності Держаудитслужби;
з професійною кіно-, фото-, аудіо- та відеотехнікою, звукозаписувальними пристроями, комп'ютерною технікою, які не включені до списку (додаток 6) і не пройшли відповідної акредитації або не мають інших дозвільних документів;
з речами великих розмірів: валізами, господарськими сумками та пакетами великих розмірів (більше ніж 60 ґ 40 ґ 20 см), крім випадків, якщо на це надано дозвіл керівництва Держаудитслужби або керівника структурного підрозділу Держаудитслужби, до функцій якого належить забезпечення організації пропускного режиму;
з тваринами (крім службових собак).
10. Право надання дозволу в телефонному режимі на пропуск без огляду транспортних засобів та відвідувачів з речами великих розмірів: валізами, господарськими сумками та пакетами великих розмірів (більше ніж 60 ґ 40 ґ 20 см) мають Голова Держаудитслужби та заступники Голови Держаудитслужби.
IV. Порядок здавання (приймання) під охорону службових приміщень адміністративної будівлі
1. Після закінчення робочого дня працівники Держаудитслужби, які останніми залишають приміщення адміністративної будівлі, перевіряють його на предмет зачинення вікон, знеструмлення обладнання, побутових і освітлювальних приладів, зачиняють та замикають двері і здають ключі від приміщень адміністративної будівлі охоронцю.
2. Здавання й отримання ключів від приміщень адміністративної будівлі здійснюється на посту охорони під особистий підпис у журналі видачі та приймання ключів (додаток 9).
3. Охоронцю забороняється видавати ключі від приміщень адміністративної будівлі особам, які не є працівниками Держаудитслужби.
4. Режимні приміщення адміністративної будівлі охороняються комбіновано (охоронцем і за допомогою технічних та інженерно-технічних засобів охорони).
5. Режимні приміщення адміністративної будівлі з опечатаними вхідними дверима і робочі екземпляри ключів від них у пеналах, опечатаних особистими номерними металевими печатками відповідальних осіб, здаються під охорону за підписом у журналі здавання (приймання) під охорону, зняття (приймання) з-під охорони режимних приміщень адміністративної будівлі (зон, територій), сховищ матеріальних носіїв секретної інформації та ключів від них.
6. Режимні приміщення адміністративної будівлі здаються під охорону та знімаються з охорони відповідальними особами згідно зі списком встановленого зразка, що надається охоронцю.
Списки відповідальних осіб зі зразками їхніх підписів складаються самостійним структурним підрозділом з питань режимно-секретної роботи та підписуються його керівником.
7. Під час чергування охоронець перевіряє цілісність відбитків печаток та справність замків у режимних приміщеннях адміністративної будівлі. У разі виявлення порушення цілісності відбитків печаток, пошкодження замків або інших ознак несанкціонованого проникнення до режимного приміщення адміністративної будівлі його не відкривають, а інформують про це самостійний структурний підрозділ Держаудитслужби, до функцій якого належить забезпечення організації пропускного режиму, та керівника самостійного структурного підрозділу з питань режимно-секретної роботи.
До прибуття працівників структурного підрозділу з питань режимно-секретної роботи охоронець вживає заходів з посилення охорони місця події.
V. Порядок пропуску транспортних засобів на територію адміністративної будівлі
1. Цілодобово заїзд на територію внутрішнього гаража адміністративної будівлі дозволяється транспортним засобам, що обслуговують:
Голову Держаудитслужби або заступників Голови Держаудитслужби;
посадових осіб, зазначених у пункті 1 розділу III цієї Інструкції;
бригади екстреної (швидкої) медичної допомоги;
працівників ДСНС з метою ліквідації наслідків надзвичайної ситуації.
2. Заїзд/виїзд службового автотранспорту Держаудитслужби на територію (з території) внутрішнього гаража адміністративної будівлі здійснюється через ворота на вул. Боричів Узвіз та контролюється охоронцем.
3. Пропуск та паркування автомобілів інших підприємств, установ та організацій на території внутрішнього гаража Держаудитслужби здійснюються з дозволу Голови Держаудитслужби або одного із заступників Голови Держаудитслужби, або керівника структурного підрозділу Держаудитслужби, до функцій якого належить забезпечення організації пропускного режиму.
{Інструкція в редакції Наказу Міністерства фінансів № 567 від 13.11.2025}
Директор
Департаменту забезпечення
координаційно-моніторингової
роботи
Ю. Конюшенко
Додаток 1
до Інструкції з організації пропускного
режиму до адміністративної будівлі
Державної аудиторської служби України
(пункт 3 розділу II)
Разова перепустка
{Додаток 1 в редакції Наказу Міністерства фінансів № 567 від 13.11.2025}
Додаток 2
до Інструкції з організації пропускного
режиму до адміністративної будівлі
Державної аудиторської служби України
(пункт 3 розділу II)
Спеціальна тимчасова перепустка
для іноземців та осіб без громадянства
{Додаток 2 в редакції Наказу Міністерства фінансів № 567 від 13.11.2025}
Додаток 3
до Інструкції з організації пропускного
режиму до адміністративної будівлі
Державної аудиторської служби України
(пункт 3 розділу II)
Тимчасова перепустка
{Додаток 3 в редакції Наказу Міністерства фінансів № 567 від 13.11.2025}
Додаток 4
до Інструкції з організації пропускного
режиму до адміністративної будівлі
Державної аудиторської служби України
(абзац перший пункту 8 розділу II)
Замовлення
на разову перепустку
{Додаток 4 в редакції Наказу Міністерства фінансів № 567 від 13.11.2025}
Додаток 5
до Інструкції з організації пропускного
режиму до адміністративної будівлі
Державної аудиторської служби України
(абзац п'ятий пункту 8 розділу II)
Журнал
обліку відвідувачів
{Додаток 5 в редакції Наказу Міністерства фінансів № 567 від 13.11.2025}
Додаток 6
до Інструкції з організації пропускного
режиму до адміністративної будівлі
Державної аудиторської служби України
(пункт 4 розділу III)
Список
представників медіа
{Додаток 6 в редакції Наказу Міністерства фінансів № 567 від 13.11.2025}
Додаток 7
до Інструкції з організації пропускного
режиму до адміністративної будівлі
Державної аудиторської служби України
(пункт 5 розділу III)
Замовлення
на пропуск осіб, які виконують будівельні, ремонтні та інші господарські роботи
{Додаток 7 в редакції Наказу Міністерства фінансів № 567 від 13.11.2025}
Додаток 8
до Інструкції з організації пропускного
режиму до адміністративної будівлі
Державної аудиторської служби України
(пункт 6 розділу III)
Замовлення
на пропуск іноземців та осіб без громадянства
{Додаток 8 в редакції Наказу Міністерства фінансів № 567 від 13.11.2025}
Додаток 9
до Інструкції з організації пропускного
режиму до адміністративної будівлі
Державної аудиторської служби України
(пункт 2 розділу IV)
Журнал
видачі та прийому ключів
{Додаток в редакції Наказу Міністерства фінансів № 567 від 13.11.2025}
