---
source: "rada"
dokid: 549517
nreg: "z1476-25"
title: "Про затвердження Порядку фінансування страхувальників для надання страхових виплат за загальнообов'язковим державним соціальним страхуванням"
doc_date: 2025-08-19
revision_date: 2025-08-19
status: 5
types: [2, 25, 7, 99, 95]
org: 75
---
ПРАВЛІННЯ ПЕНСІЙНОГО ФОНДУ УКРАЇНИ
ПОСТАНОВА
19.08.2025 № 28-1
Зареєстровано в Міністерстві
юстиції України
13 жовтня 2025 року
за № 1476/44882
Про затвердження Порядку фінансування страхувальників для надання страхових виплат за загальнообов'язковим державним соціальним страхуванням
Відповідно до статей 6, 26, 36 Закону України «Про загальнообов'язкове державне соціальне страхування», пунктів 9, 10 Положення про Пенсійний фонд України, затвердженого постановою Кабінету Міністрів України від 23 липня 2014 року № 280, правління Пенсійного фонду України
ПОСТАНОВЛЯЄ:
1. Затвердити Порядок фінансування страхувальників для надання страхових виплат за загально­обов'язковим державним соціальним страхуванням, що додається.
2. Визнати такими, що втратили чинність:
постанову правління Фонду соціального страхування України від 19 липня 2018 року № 12 «Про затвердження Порядку фінансування страхувальників для надання матеріального забезпечення застрахованим особам у зв'язку з тимчасовою втратою працездатності та окремих виплат потерпілим на виробництві за рахунок коштів Фонду соціального страхування України»;
постанову правління Пенсійного фонду України від 21 грудня 2022 року № 28-3 «Деякі питання фінансування для здійснення виплат та надання соціальних послуг, визначених Законом України «Про загальнообов'язкове державне соціальне страхування», зареєстровану в Міністерстві юстиції України 29 грудня 2022 року за № 1703/39039.
3. Фінансово-економічному департаменту (Пухлій Л.) разом з Юридичним департаментом (Рябцева Т.) подати цю постанову на державну реєстрацію до Міністерства юстиції України.
4. Ця постанова набирає чинності з дня її офіційного опублікування.
Голова правління
Євгеній КАПІНУС
ПОГОДЖЕНО:
Перший заступник Міністра
цифрової трансформації України
Міністр соціальної політики України
Голова Державної регуляторної служби України
Уповноважений Верховної Ради України
з прав людини
Голова Спільного представницького органу
об'єднань профспілок
Керівник Секретаріату
Спільного представницького органу
сторони роботодавців на національному рівні
Голова Громадської організації
«Всеукраїнська організація
«Союз осіб з інвалідністю України»
Генеральний Секретар Громадської спілки
«Всеукраїнське громадське об'єднання
«Національна Асамблея людей
з інвалідністю України»
Олексій ВИСКУБ
Оксана ЖОЛНОВИЧ
Олексій КУЧЕР
Дмитро ЛУБІНЕЦЬ
Сергій БИЗОВ
Руслан ІЛЛІЧОВ
В.В. НАЗАРЕНКО
Вікторія НАЗАРЕНК0
ЗАТВЕРДЖЕНО
Постанова правління
Пенсійного фонду України
19 серпня 2025 року № 28-1
Зареєстровано в Міністерстві
юстиції України
13 жовтня 2025 року
за № 1476/44882
Порядок
фінансування страхувальників для надання страхових виплат за загальнообов'язковим державним соціальним страхуванням
1. Цей Порядок визначає механізм та умови фінансування страхувальників для надання допомоги по тимчасовій непрацездатності, включаючи догляд за хворою дитиною, догляд за дитиною віком до 14 років або дитиною з інвалідністю віком до 18 років на весь період надання реабілітаційної допомоги, за наявності медичного висновку про необхідність стороннього догляду за дитиною, допомоги по вагітності та пологах, допомоги на поховання (крім поховання пенсіонерів, безробітних та осіб, які померли від нещасного випадку на виробництві), допомоги по тимчасовій непрацездатності внаслідок нещасного випадку на виробництві або професійного захворювання, страхових виплат при тимчасовому переведенні потерпілого на легшу, нижчеоплачувану роботу, відшкодування вартості поховання потерпілого та пов'язаних із цим ритуальних послуг (далі — страхові виплати).
2. У цьому Порядку терміни вживаються в значеннях, наведених у Законах України «Про загальнообов'язкове державне соціальне страхування», «Про збір та облік єдиного внеску на загальнообов'язкове державне соціальне страхування».
3. Підставою для фінансування Пенсійним фондом України страхувальників є оформлена за встановленим зразком заява-розрахунок, що містить інформацію про нараховані застрахованим особам суми страхових виплат за їх видами. Зразок заяви-розрахунку наведено в додатку 1 до цього Порядку.
4. Заява-розрахунок подається страхувальником до головних управлінь Пенсійного фонду України в областях та м. Києві (далі — територіальний орган Пенсійного фонду України) не пізніше 5 робочих днів з дати прийняття рішення страхувальником про призначення страхової виплати в один з таких способів:
у паперовій формі шляхом особистого звернення або надсилання поштовим відправленням;
в електронній формі через вебпортал електронних послуг Пенсійного фонду України (далі — вебпортал Пенсійного фонду) із застосуванням кваліфікованого електронного підпису або удосконаленого електронного підпису, що базується на кваліфікованому сертифікаті електронного підпису, або засобами Єдиного державного вебпорталу електронних послуг (далі — Портал Дія) (у разі наявності технічної можливості).
У разі подання заяви-розрахунку засобами Порталу Дія її формування та подання здійснюється засобами Порталу Дія відповідно до відомостей, зазначених у додатку 1 до цього Порядку.
Необхідні для перевірки зазначеної в поданій заяві-розрахунку інформації відомості, що містяться в державних електронних інформаційних ресурсах, отримуються шляхом електронної інформаційної взаємодії. У разі відсутності відомостей, що зазначаються в заяві-розрахунку, в державних електронних інформаційних ресурсах, до такої заяви-розрахунку страхувальники додають скановані копії (фотокопії) документів, які підтверджують страховий випадок, його обставини, особливості статусу застрахованої особи чи інші обставини, що відповідно до закону впливають на умови і тривалість здійснення страхових виплат або які підтверджують усунення виявлених помилок або недостовірних відомостей.
Скановані копії (фотокопії) виготовляються в кольоровому форматі з оригіналів відповідних документів, повинні містити всі їхні сторінки та поля, зокрема дані про серію та номер бланків документів, бути придатні для сприйняття їх змісту, рекомендована роздільна здатність при скануванні — 300 dpi, формат зображення має бути jpg або pdf, розмір кожного файлу не має перевищувати 1 Мб.
5. Територіальний орган Пенсійного фонду України після надходження заяви-розрахунку здійснює перевірку зазначеної в ній інформації та доданих документів і у разі виявлення помилок або недостовірних відомостей або у разі відсутності документів, зазначених в абзаці п'ятому пункту 4 цього Порядку, приймає рішення про її залишення без руху, про що інформує страхувальника протягом 3 робочих днів з дня отримання заяви-розрахунку в особистому кабінеті на вебпорталі Пенсійного фонду у квитанції контролю заяви-розрахунку. Необґрунтоване залишення заяви-розрахунку без руху не допускається.
У повідомленні про залишення заяви-розрахунку без руху зазначаються виявлені недоліки, спосіб та строк їх усунення, який має становити не менше 3 робочих днів від дня отримання повідомлення про залишення заяви-розрахунку без руху, а також порядок та строк оскарження рішення про залишення заяви-розрахунку без руху. В особистому кабінеті страхувальника на вебпорталі Пенсійного фонду заява-розрахунок набуває статусу «Залишено без руху».
Страхувальник створює заяву-розрахунок за даними заяви-розрахунку, залишеної без руху.
Виправлену заяву-розрахунок страхувальник подає у спосіб, передбачений пунктом 4 цього Порядку. Актуальною вважається заява-розрахунок, яка прийнята в Пенсійному фонді України (в особистому кабінеті страхувальника на вебпорталі Пенсійного фонду має статус «Прийнято»).
Не допускається повторне залишення без руху заяви-розрахунку, в якій усунуто виявлені недоліки, зазначені в повідомленні про залишення заяви-розрахунку без руху.
Інформація про прийняття в Пенсійному фонді України заяви-розрахунку надається на запит страхувальника у письмовій формі територіальним органом Пенсійного фонду України.
6. Фінансування страхувальників для надання страхових виплат здійснюється Пенсійним фондом України протягом 3 робочих днів після надходження заяви-розрахунку, яка має статус «Прийнято».
Перерахування коштів здійснюється Пенсійним фондом України на підставі сформованих виплатних реєстрів, відомостей, через уповноважений банк, який провадить розрахунково-касові операції з коштами Пенсійного фонду України, визначений розпорядженням Кабінету Міністрів України від 21 січня 2004 року № 25-р «Про визначення уповноваженого банку, який провадить розрахунково-касові операції з коштами Пенсійного фонду України» (далі — уповноважений банк), на окремі поточні рахунки, відкриті страхувальником для зарахування страхових коштів, у банках / в органі, що здійснює казначейське обслуговування бюджетних коштів.
Кошти, що надходять на зазначені рахунки, обліковуються страхувальником на окремому субрахунку.
7. Страхові кошти, зараховані на окремий поточний рахунок у банку або на окремий рахунок в органі, що здійснює казначейське обслуговування бюджетних коштів (далі — окремий рахунок), можуть бути використані страхувальником виключно на здійснення застрахованим особам страхових виплат.
Страхові кошти, зараховані на окремий рахунок, не можуть бути спрямовані на задоволення вимог кредиторів, стягнення на підставі виконавчих та інших документів, за якими здійснюється стягнення відповідно до закону.
8. У разі якщо сума отриманих страхувальником від Пенсійного фонду України страхових коштів перевищує фактичні витрати для надання страхових виплат, невикористані кошти повертаються на рахунок Пенсійного фонду України, відкритий в уповноваженому банку, протягом 3 робочих днів.
9. Територіальний орган Пенсійного фонду України має право відмовити у фінансуванні страхувальника для надання страхових виплат у разі відмови або перешкоджання страхувальником проведенню перевірки, виявлення фактів подання страхувальником недостовірних відомостей або порушення порядку використання страхових коштів.
Рішення про відмову у фінансуванні страхувальника для надання страхових виплат приймається керівником територіального органу Пенсійного фонду України за місцем обліку страхувальника протягом 3 робочих днів після настання / виявлення обставин, зазначених в абзаці першому цього пункту. Рішення оформлюється наказом, у якому зазначаються відомості про страхувальника, підстава для відмови у фінансуванні для надання страхових виплат, строк набрання чинності наказом та спосіб визначення такого строку, строки і порядок оскарження. Наказ набирає чинності з дати його прийняття.
Відповідне рішення не пізніше 3 робочих днів з дня його прийняття надсилається страхувальнику рекомендованим листом з повідомленням про вручення та Пенсійному фонду України — засобами інтегрованої комплексної інформаційної системи Пенсійного фонду України. В особистому кабінеті страхувальника на вебпорталі Пенсійного фонду всі заяви-розрахунки набувають статусу «Відмовлено», підстави відмови зазначаються у квитанції контролю заяви-розрахунку.
Рішення про відмову у фінансуванні страхувальника може бути оскаржено в адміністративному порядку відповідно до Закону України «Про адміністративну процедуру» та/або до суду.
Заяви-розрахунки, сформовані страхувальником, якому відмовлено у фінансуванні для надання страхових виплат, не включаються до виплатних реєстрів, відомостей на фінансування.
Поновлення фінансування страхувальника для надання страхових виплат здійснюється на підставі наказу керівника територіального органу Пенсійного фонду України за умови усунення обставин, що спричинили відмову у фінансуванні.
10. У разі надсилання територіальним органом Пенсійного фонду України повідомлення про виявлені порушення у порядку, визначеному частиною другою статті 28 Закону України «Про загальнообов'язкове державне соціальне страхування», закладу охорони здоров'я або фізичній особі — підприємцю, які мають ліцензію на провадження господарської діяльності з медичної практики, лікар якого допустив необґрунтоване створення медичного висновку про тимчасову непрацездатність, фінансування страхувальника для надання страхових виплат за заявою-розрахунком у частині листка непрацездатності, сформованого на підставі необґрунтованого медичного висновку про тимчасову непрацездатність, не здійснюється.
Повідомлення про зупинення фінансування страхових виплат здійснюється у спосіб, передбачений пунктом 5 цього Порядку.
11. Після проведення виплат страхувальник не пізніше 30 календарних днів з дати зарахування страхових коштів на окремий рахунок та набуття заявою-розрахунком статусу «Оплачено» в особистому кабінеті страхувальника на вебпорталі Пенсійного фонду подає повідомлення про виплату страхових коштів застрахованим особам за формою, наведеною в додатку 2 до цього Порядку.
Повідомлення про виплату страхових коштів застрахованим особам може подаватись одним із способів, передбачених пунктом 4 цього Порядку.
У разі подання повідомлення про виплату коштів застрахованим особам засобами Порталу Дія його формування та подання здійснюється засобами Порталу Дія відповідно до відомостей, зазначених у додатку 2 до цього Порядку.
12. При поданні заяви-розрахунку чи повідомлення про виплату страхових коштів застрахованим особам в особистому кабінеті страхувальника на вебпорталі Пенсійного фонду номер документа та дата визначаються автоматично.
13. Неподання страхувальником повідомлення про виплату страхових коштів застрахованим особам протягом 3 місяців з дати зарахування страхових коштів на окремий рахунок та набуття заявою-розрахунком статусу «Оплачено» є підставою для проведення територіальним органом Пенсійного фонду України позапланової перевірки використання страхувальником страхових коштів.
14. У разі виявлення страхувальником помилок при нарахуванні страхових виплат страхувальник повертає надлишково перераховані та/або виплачені кошти на рахунок Пенсійного фонду України, відкритий в уповноваженому банку, та одночасно надсилає до територіального органу Пенсійного фонду України обґрунтоване письмове пояснення щодо причин повернення страхових коштів.
15. У разі ліквідації страхувальника за відсутності правонаступника страхові виплати за страховими випадками, які настали до ліквідації, призначення страхових виплат застрахованим особам та подання заяви-розрахунку здійснюється територіальним органом Пенсійного фонду України за місцем перебування на обліку ліквідованого страхувальника.
Фінансування страхових виплат здійснюється Пенсійним фондом України на рахунок застрахованої особи, відкритий в уповноваженому банку.
В.о. директора
Фінансово-економічного департаменту
Лілія ПУХЛІЙ
Додаток 1
до Порядку фінансування
страхувальників для надання страхових
виплат за загальнообов'язковим
державним соціальним страхуванням
(пункт 3)
Заява-розрахунок
Додаток 2
до Порядку фінансування
страхувальників для надання страхових
виплат за загальнообов'язковим
державним соціальним страхуванням
(пункт 11)
Повідомлення
про виплату страхових коштів застрахованим особам
