---
source: "rada"
dokid: 78218
nreg: "161-2001-п"
title: "Про затвердження Порядку надання Україною гуманітарної допомоги"
doc_date: 2001-02-21
revision_date: 2025-12-18
status: 0
types: [2, 25]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 21 лютого 2001 р. № 161
Київ
Про затвердження Порядку надання Україною гуманітарної допомоги
{Із змінами, внесеними згідно з Постановами КМ
№ 1402 від 04.09.2003
№ 22 від 21.01.2013
№ 36 від 17.01.2023
№ 464 від 09.05.2023
№ 495 від 16.05.2023
№ 418 від 12.04.2024
№ 1653 від 10.12.2025}
Відповідно до статті 10 Закону України “Про гуманітарну допомогу” Кабінет Міністрів України постановляє:
Затвердити Порядок надання Україною гуманітарної допомоги (додається).
Прем'єр-міністр України
В. ЮЩЕНКО
Інд. 28
ЗАТВЕРДЖЕНО
постановою Кабінету Міністрів України
від 21 лютого 2001 р. № 161
ПОРЯДОК
надання Україною гуманітарної допомоги
{У тексті Порядку слова "Комісія з питань гуманітарної допомоги при Кабінеті Міністрів України" в усіх відмінках замінено словом "Мінсоцполітики" згідно з Постановою КМ № 22 від 21.01.2013}
{У тексті Порядку слово "країнам" замінено словом "державам" згідно з Постановою КМ № 464 від 09.05.2023}
{У тексті Порядку слова "Верховної Ради України або" виключено згідно з Постановою КМ № 418 від 12.04.2024}
1. Гуманітарна допомога іншим державам надається Україною відповідно до акта Президента України.
2. На виконання акта Президента України про надання Україною гуманітарної допомоги іншій державі:
1) МЗС інформує:
відповідні компетентні органи цієї держави про прийняте рішення, проводить переговори про визначення виду, переліку та обсягів гуманітарної допомоги, специфічні (якісні) вимоги до певних видів гуманітарної допомоги, порядку, строку і пунктів доставки, маршрутів, банківських та інших реквізитів отримувачів, видів транспортних засобів, якими буде доставлено вантаж гуманітарної допомоги, часу і пункту перетинання державного кордону України;
Кабінет Міністрів України про визначення виду, переліку та обсягів гуманітарної допомоги для прийняття відповідного рішення щодо організації заходів з надання гуманітарної допомоги;
2) ДСНС або центральний орган виконавчої влади, визначений Кабінетом Міністрів України відповідальним за надання гуманітарної допомоги, організовує:
закупівлю товарів і послуг, зокрема із завантаження, вивезення, складування та транспортування вантажів, декларування митним органам, супроводження вантажів до місця призначення та передачу отримувачам;
залучення сил і засобів для надання гуманітарної допомоги або перерахунок коштів в іноземній валюті на реквізити банківського рахунка іноземної держави;
передачу інформації про маршрут вантажу гуманітарної допомоги Держмитслужбі та Адміністрації Держприкордонслужби;
3) Мінекономіки в умовах воєнного стану організовує закупівлю зерна для надання гуманітарної допомоги державам Африки та Азії, а Держрибагентство здійснює закупівлю такого зерна та його передачу фондам, програмам ООН або її головних органів чи спеціалізованим установам ООН, іншим автономним міжурядовим організаціям системи ООН або їх представникам;
{Абзац перший підпункту 3 пункту 2 із змінами, внесеними згідно з Постановою КМ № 1653 від 10.12.2025}
обласні, Київська міська військові адміністрації в умовах воєнного стану здійснюють у разі потреби безоплатну передачу фондам, програмам ООН або її головних органів чи спеціалізованим установам ООН, іншим автономним міжурядовим організаціям системи ООН або їх представникам зерна пшениці (не нижче 3 класу), закупленого у 2022 році за рахунок коштів державного бюджету, що передбачені за програмою “Субвенція з державного бюджету місцевим бюджетам на забезпечення нагальних потреб функціонування держави в умовах воєнного стану”, відповідно до постанови Кабінету Міністрів України від 20 березня 2022 р. № 328 “Деякі питання забезпечення населення продовольчими товарами в умовах воєнного стану” (Офіційний вісник України, 2022 р., № 26, ст. 1415, № 28, ст. 1537, № 54, ст. 3177; 2023 р., № 30, ст. 1660), зокрема зерна, закупленого відповідно до постанови Кабінету Міністрів України від 2 березня 2022 р. № 185 “Деякі питання здійснення публічних закупівель товарів, робіт і послуг для задоволення нагальних потреб функціонування держави в умовах воєнного стану” (Офіційний вісник України, 2022 р., № 25, ст. 1267), для надання гуманітарної допомоги державам Африки та Азії;
{Підпункт 3 пункту 2 доповнено абзацом згідно з Постановою КМ № 495 від 16.05.2023}
{Підпункт 3 пункту 2 із змінами, внесеними згідно з Постановою КМ № 495 від 16.05.2023}
4) Мінінфраструктури сприяє забезпеченню транспортування вантажу гуманітарної допомоги до місця призначення.
{Пункт 2 в редакції Постанови КМ № 464 від 09.05.2023}
3. Гуманітарна допомога від України іншим державам надається без прийняття відповідного рішення Мінсоцполітики.
Митне оформлення та пропуск через митний кордон України товарів як гуманітарної допомоги від України іншим державам здійснюється шляхом подання митної декларації за формою єдиного адміністративного документа без застосування заходів нетарифного регулювання зовнішньоекономічної діяльності.
Держмитслужба, Адміністрація Держприкордонслужби відповідно до акта Президента України про надання гуманітарної допомоги та відповідного рішення Кабінету Міністрів України забезпечують митне оформлення та контроль під час переміщення вантажу гуманітарної допомоги через державний кордон України.
{Пункт 3 із змінами, внесеними згідно з Постановами КМ № 1402 від 04.09.2003, № 22 від 21.01.2013, № 36 від 17.01.2023; в редакції Постанови КМ № 464 від 09.05.2023}
4. ДСНС або центральний орган виконавчої влади, визначений Кабінетом Міністрів України відповідальним за надання гуманітарної допомоги, протягом 10 календарних днів після завершення заходів з надання гуманітарної допомоги надсилає інформацію до Президента України про надання Україною гуманітарної допомоги, а також надсилає Кабінету Міністрів України, МЗС та Мінсоцполітики відповідне повідомлення.
{Пункт 4 із змінами, внесеними згідно з Постановою КМ № 22 від 21.01.2013; в редакції Постанови КМ № 464 від 09.05.2023}
{Пункт 5 виключено на підставі Постанови КМ № 464 від 09.05.2023}
6. Контроль за цільовим використанням бюджетних коштів, які спрямовуються на надання Україною гуманітарної допомоги іншим державам, здійснює Мінфін.
