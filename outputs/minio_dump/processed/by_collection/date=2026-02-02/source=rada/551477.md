---
source: "rada"
dokid: 551477
nreg: "z1933-25"
title: "Про затвердження Методики верифікації інформації, зазначеної в заяві про надання допомоги для вирішення житлового питання окремим категоріям внутрішньо переміщених осіб, що проживали на тимчасово окупованій території"
doc_date: 2025-12-08
revision_date: 2025-12-08
status: 5
types: [9, 34]
org: 11
---
МІНІСТЕРСТВО ФІНАНСІВ УКРАЇНИ
НАКАЗ
08.12.2025 № 617
Зареєстровано в Міністерстві
юстиції України
23 грудня 2025 року
за № 1933/45339
Про затвердження Методики верифікації інформації, зазначеної в заяві про надання допомоги для вирішення житлового питання окремим категоріям внутрішньо переміщених осіб, що проживали на тимчасово окупованій території
Відповідно до частини третьої статті 9 Закону України «Про верифікацію та моніторинг державних виплат»
НАКАЗУЮ:
1. Затвердити Методику верифікації інформації, зазначеної в заяві про надання допомоги для вирішення житлового питання окремим категоріям внутрішньо переміщених осіб, що проживали на тимчасово окупованій території, що додається.
2. Департаменту забезпечення координаційно-моніторингової роботи в установленому порядку забезпечити:
подання цього наказу на державну реєстрацію до Міністерства юстиції України;
оприлюднення цього наказу.
3. Цей наказ набирає чинності з дня його офіційного опублікування.
4. Контроль за виконанням цього наказу покласти на першого заступника Міністра Єрмоличева Р.В.
Міністр
Сергій МАРЧЕНКО
ПОГОДЖЕНО:
Уповноважений Верховної Ради України
з прав людини
Перший заступник Міністра цифрової
трансформації України
Міністр соціальної політики, сім'ї
та єдності України
Міністр у справах ветеранів України
Виконувач обов'язків Міністра розвитку
громад та територій України
Міністр внутрішніх справ України
В. о. Голови Державної податкової
служби України
Голова Державної міграційної
служби України
Керівник Апарату Ради національної
безпеки і оборони України
Голова Спільного представницького
органу об'єднань профспілок
Керівник Секретаріату Спільного
представницького органу сторони
роботодавців на національному рівні
Дмитро ЛУБІНЕЦЬ
Олексій ВИСКУБ
Денис УЛЮТІН
Наталія КАЛМИКОВА
Альона ШКРУМ
Ігор КЛИМЕНКО
Леся КАРНАУХ
Наталія НАУМЕНКО
Анатолій БАРГИЛЕВИЧ
Сергій БИЗОВ
Руслан ІЛЛІЧОВ
ЗАТВЕРДЖЕНО
Наказ Міністерства
фінансів України
08 грудня 2025 року № 617
Зареєстровано в Міністерстві
юстиції України
23 грудня 2025 року
за № 1933/45339
Методика
верифікації інформації, зазначеної в заяві про надання допомоги для вирішення житлового питання окремим категоріям внутрішньо переміщених осіб, що проживали на тимчасово окупованій території
I. Загальні положення
1. Цією Методикою визначено єдиний підхід до здійснення верифікації інформації, зазначеної в заяві про надання допомоги для вирішення житлового питання окремим категоріям внутрішньо переміщених осіб, що проживали на тимчасово окупованій території (далі - допомога), яка надається відповідно до Порядку надання допомоги для вирішення житлового питання окремим категоріям внутрішньо переміщених осіб, що проживали на тимчасово окупованій території, затвердженого постановою Кабінету Міністрів України від 22 вересня 2025 року № 1176.
2. Терміни в цій Методиці вживаються у значеннях, наведених у Законі України «Про верифікацію та моніторинг державних виплат» та в Порядку надання допомоги для вирішення житлового питання окремим категоріям внутрішньо переміщених осіб, що проживали на тимчасово окупованій території, затвердженому постановою Кабінету Міністрів України від 22 вересня 2025 року № 1176.
II. Здійснення верифікації інформації, зазначеної в заяві про надання допомоги
1. Інформацію, зазначену в заяві про надання допомоги, Міністерство розвитку громад та територій України передає Міністерству фінансів України в порядку електронної інформаційної взаємодії з Державного реєстру майна, пошкодженого та знищеного внаслідок бойових дій, терористичних актів, диверсій, спричинених збройною агресією Російської Федерації проти України.
Верифікація інформації, зазначеної в заяві про надання допомоги, здійснюється шляхом її порівняння з інформацією, отриманою від суб'єктів надання інформації за кожним отримувачем допомоги та членом його сім'ї.
2. Порядок та умови обміну інформацією, що використовується для перевірки інформації, зазначеної в заяві про надання допомоги, між Міністерством фінансів України та суб'єктами надання інформації визначає Міністерство фінансів України разом із суб'єктами надання інформації, якщо інше не передбачено законом, з урахуванням вимог Закону України «Про захист персональних даних».
Електронна інформаційна взаємодія між електронними інформаційними ресурсами суб'єктів надання інформації та Міністерством фінансів України здійснюється засобами системи електронної взаємодії державних електронних інформаційних ресурсів «Трембіта».
Електронна інформаційна взаємодія між електронними інформаційними ресурсами Міністерства фінансів України та центральними органами виконавчої влади, діяльність яких спрямовується та координується Кабінетом Міністрів України через Міністра внутрішніх справ України, що є суб'єктами єдиної інформаційної системи Міністерства внутрішніх справ України (далі - ЄІС МВС), здійснюється засобами системи електронної взаємодії державних електронних інформаційних ресурсів «Трембіта» та/або ЄІС МВС.
Дані, отримані від Міністерства внутрішніх справ України, є інформацією з електронного інформаційного ресурсу ЄІС МВС.
У разі відсутності технічної можливості передання даних із використанням інформаційних систем, визначених абзацами другим і третім цього пункту, електронна інформаційна взаємодія суб'єктів електронної взаємодії може здійснюватися з використанням інших інформаційно-комунікаційних систем із дотриманням вимог щодо захисту інформації відповідно до статті 8, пункту 11 статті 13 Закону України «Про захист інформації в інформаційно-комунікаційних системах».
3. Для здійснення верифікації інформації, зазначеної в заяві про надання допомоги, використовується інформація з автоматизованих інформаційних систем, реєстрів, баз даних, володільцем, розпорядником, держателем та/або адміністратором яких є суб'єкти надання інформації, у тому числі інформація з обмеженим доступом, зокрема з:
Державного реєстру фізичних осіб - платників податків, володільцем якого є Державна податкова служба України (щодо достовірності реєстраційного номера облікової картки платника податків / серії (за наявності) та номера паспорта громадянина України (для фізичних осіб, які через свої релігійні переконання відмовляються від прийняття реєстраційного номера облікової картки платника податків та повідомили про це відповідний контролюючий орган і мають відмітку в паспорті громадянина України); наявності доходу);
Єдиного державного демографічного реєстру, розпорядником якого є Державна міграційна служба України (щодо дійсності паспорта громадянина України, відомостей про серію (за наявності), номер, дату видачі паспорта громадянина України та найменування уповноваженого суб'єкта, що його видав (номер, дату видачі паспорта громадянина України у формі картки та код уповноваженого суб'єкта, що його видав); відомостей про оформлення документів для виїзду за кордон на постійне проживання; унікального номера запису в Єдиному державному демографічному реєстрі);
Єдиного державного реєстру ветеранів війни, розпорядником та держателем якого є Міністерство у справах ветеранів України (щодо належності особи до учасників бойових дій, визначених пунктами 19-25 частини першої статті 6 Закону України «Про статус ветеранів війни, гарантії їх соціального захисту», або до осіб з інвалідністю внаслідок війни, визначених пунктами 11-16 частини другої статті 7 Закону України «Про статус ветеранів війни, гарантії їх соціального захисту»);
Єдиної інформаційної системи соціальної сфери, держателем якої є Міністерство соціальної політики, сім'ї та єдності України (щодо виплати грошових компенсацій за належне для отримання жиле приміщення; забезпечення житловими приміщеннями для постійного проживання органами державної влади протягом періоду перебування на обліку в Єдиній інформаційній базі даних про внутрішньо переміщених осіб; інформації про внутрішньо переміщених осіб);
Державного реєстру актів цивільного стану громадян, держателем якого є Міністерство юстиції України (щодо народження фізичної особи, смерті фізичної особи, зміни імені, шлюбу та розірвання шлюбу);
Державного реєстру речових прав на нерухоме майно, держателем якого є Міністерство юстиції України (щодо права власності або припинення права власності на об'єкти нерухомості; державної реєстрації іпотеки);
Державного реєстру майна, пошкодженого та знищеного внаслідок бойових дій, терористичних актів, диверсій, спричинених збройною агресією Російської Федерації проти України, держателем якого є Міністерство розвитку громад та територій України (щодо заяв про надання компенсації за знищені об'єкти нерухомого майна та затверджених рішень про надання такої компенсації);
Єдиного реєстру засуджених та осіб, узятих під варту, держателем якого є Міністерство юстиції України (щодо судимості за вчинення кримінальних правопорушень, передбачених розділом I «Кримінальні правопорушення проти основ національної безпеки України» та розділом XX «Кримінальні правопорушення проти миру, безпеки людства та міжнародного правопорядку» Особливої частини Кримінального кодексу України);
Державного реєстру санкцій, держателем якого є Апарат Ради національної безпеки і оборони України (щодо осіб, до яких застосовано санкції відповідно до Закону України «Про санкції»);
Єдиної інформаційної бази даних про внутрішньо переміщених осіб, держателем якої є Міністерство соціальної політики, сім'ї та єдності України (щодо інформації про внутрішньо переміщених осіб);
інформаційної системи переліку територій, на яких ведуться (велися) бойові дії або тимчасово окупованих Російською Федерацією, власником, розпорядником та адміністратором якої є Міністерство розвитку громад та територій України (щодо даних про території, на яких ведуться (велися) бойові дії або тимчасово окуповані Російською Федерацією, а також про зміну їх статусу).
4. Для здійснення верифікації інформації, зазначеної в заяві про надання допомоги, відповідна інформація використовується за умови проходження перевірки інформаційних файлів на відповідність вимогам порядків обміну інформацією між Міністерством фінансів України та суб'єктами надання інформації.
5. Верифікація інформації, зазначеної в заяві про надання допомоги, відбувається за такими етапами:
1) перевірка дотримання вимог, визначених договорами про інформаційну взаємодію або технічними протоколами про обмін інформацією між Міністерством фінансів України і суб'єктами надання інформації (далі - валідація), щодо персональних даних отримувача допомоги та членів його сім'ї, зазначених у заяві про надання допомоги.
Об'єктом валідації даних про отримувача допомоги та членів його сім'ї є:
реєстраційний номер облікової картки платника податків або серія (за наявності) та номер паспорта громадянина України (для фізичних осіб, які через свої релігійні переконання відмовляються від прийняття реєстраційного номера облікової картки платника податків та повідомили про це відповідний контролюючий орган і мають відмітку в паспорті громадянина України);
прізвище, ім'я, по батькові (за наявності);
серія (за наявності) та номер паспорта громадянина України;
серія та номер свідоцтва про народження.
Під час валідації персональних даних отримувача допомоги та членів його сім'ї здійснюється перевірка інформації, зазначеної в заяві про надання допомоги, щодо повноти та відповідності даних стосовно об'єктів валідації, зазначених у цьому підпункті, затвердженому/встановленому формату (шаблону) або структурі, що визначені договорами про інформаційну взаємодію або технічними протоколами про обмін інформацією між Міністерством фінансів України і суб'єктами надання інформації;
2) перевірка достовірності персональних даних отримувача допомоги та членів його сім'ї, зазначених у заяві про надання допомоги.
Об'єктом перевірки даних про отримувача допомоги та членів його сім'ї є:
реєстраційний номер облікової картки платника податків або серія (за наявності) та номер паспорта громадянина України (для фізичних осіб, які через свої релігійні переконання відмовляються від прийняття реєстраційного номера облікової картки платника податків та повідомили про це відповідний контролюючий орган і мають відмітку в паспорті громадянина України);
унікальний номер запису в Єдиному державному демографічному реєстрі (за наявності);
прізвище, власне ім'я, по батькові (за наявності);
серія (за наявності) та номер паспорта громадянина України;
серія та номер свідоцтва про народження.
Перевірка здійснюється шляхом порівняння параметрів інформації, зазначеної в заяві про надання допомоги, з інформацією, отриманою від суб'єктів надання інформації, за кожним отримувачем допомоги та членом його сім'ї, зазначеним у заяві про надання допомоги, а саме щодо:
реєстраційного номера облікової картки платника податків або серії (за наявності) та номера паспорта громадянина України (для фізичних осіб, які через свої релігійні переконання відмовляються від прийняття реєстраційного номера облікової картки платника податків та повідомили про це відповідний контролюючий орган і мають відмітку в паспорті громадянина України) згідно з даними Державного реєстру фізичних осіб - платників податків;
унікального номера запису в Єдиному державному демографічному реєстрі (за наявності);
прізвища, власного імені, по батькові (за наявності), зокрема в разі зміни імені, шлюбу та розірвання шлюбу згідно з даними Державного реєстру актів цивільного стану громадян;
серії (за наявності) та номера паспорта громадянина України згідно з даними Єдиного державного демографічного реєстру (крім інформації про серію, номер і дату видачі паспорта громадянина України у вигляді паспортної книжечки та найменування уповноваженого суб'єкта, що його видав);
серії та номера свідоцтва про народження згідно з даними Державного реєстру актів цивільного стану громадян;
3) перевірка достовірності інформації, зазначеної в заяві про надання допомоги.
Перевірка здійснюється шляхом порівняння параметрів інформації, зазначеної в заяві про надання допомоги, з інформацією суб'єктів надання інформації, а саме щодо:
належності отримувача допомоги до осіб, які перебувають на обліку в Єдиній інформаційній базі даних про внутрішньо переміщених осіб та перемістилися з тимчасово окупованих Російською Федерацією територій, включених до Переліку територій, на яких ведуться (велися) бойові дії або тимчасово окупованих Російською Федерацією, затвердженого наказом Міністерства розвитку громад та територій України від 28 лютого 2025 року № 376, зареєстрованого в Міністерстві юстиції України 11 березня 2025 року за № 380/43786, для яких не визначена дата завершення тимчасової окупації, згідно з даними Єдиної інформаційної бази даних про внутрішньо переміщених осіб, Єдиної інформаційної системи соціальної сфери та інформаційної системи переліку територій, на яких ведуться (велися) бойові дії або тимчасово окупованих Російською Федерацією;
належності отримувача допомоги до учасників бойових дій, визначених пунктами 19-25 частини першої статті 6 Закону України «Про статус ветеранів війни, гарантії їх соціального захисту», або до осіб з інвалідністю внаслідок війни, визначених пунктами 11-16 частини другої статті 7 Закону України «Про статус ветеранів війни, гарантії їх соціального захисту», згідно з даними Єдиного державного реєстру ветеранів війни;
складу сім'ї отримувача допомоги (дані про дітей, шлюб, розірвання шлюбу) згідно з даним Державного реєстру актів цивільного стану громадян;
смерті, віку отримувача допомоги та членів його сім'ї згідно з даними Державного реєстру актів цивільного стану громадян;
санкцій, застосованих до отримувача допомоги відповідно до Закону України «Про санкції», згідно з даними Державного реєстру санкцій;
наявності в отримувача допомоги судимості за вчинення кримінальних правопорушень, передбачених розділом I «Кримінальні правопорушення проти основ національної безпеки України» та розділом XX «Кримінальні правопорушення проти миру, безпеки людства та міжнародного правопорядку» Особливої частини Кримінального кодексу України, згідно з даними Єдиного реєстру засуджених та осіб, узятих під варту;
оформлення отримувачем допомоги документів для виїзду за кордон на постійне проживання згідно з даними Єдиного державного демографічного реєстру;
наявності в отримувача допомоги або членів його сім'ї об'єктів житлової нерухомості (крім об'єктів житлової нерухомості, кредити на придбання яких, забезпечені іпотекою, не погашені, та крім об'єктів житлової нерухомості, які розташовані на територіях активних бойових дій, територіях активних бойових дій, на яких функціонують державні електронні інформаційні ресурси, або тимчасово окупованих Російською Федерацією територіях України, включених до Переліку територій, на яких ведуться (велися) бойові дії або тимчасово окупованих Російською Федерацією, затвердженого наказом Міністерства розвитку громад та територій України від 28 лютого 2025 року № 376, зареєстрованого в Міністерстві юстиції України 11 березня 2025 року за № 380/43786), для яких не визначена дата завершення бойових дій (припинення можливості бойових дій) або тимчасової окупації) згідно з даними Державного реєстру речових прав на нерухоме майно та інформаційної системи переліку територій, на яких ведуться (велися) бойові дії або тимчасово окупованих Російською Федерацією;
отримання отримувачем допомоги та членами його сім'ї грошової компенсації за належне для отримання жиле приміщення згідно з даними Єдиної інформаційної системи соціальної сфери;
забезпечення отримувача та членів його сім'ї житловими приміщеннями для постійного проживання органами державної влади протягом періоду перебування на обліку в Єдиній інформаційній базі даних про внутрішньо переміщених осіб згідно з даними Єдиної інформаційної системи соціальної сфери, Єдиної інформаційної бази даних про внутрішньо переміщених осіб;
отримання отримувачем допомоги та членами його сім'ї доходу у вигляді вартості житла, яке передається з державної або комунальної власності у власність платника податку безоплатно або із знижкою відповідно до закону, а також суми державної підтримки на будівництво чи придбання доступного житла, яка надається платнику податку відповідно до законодавства, згідно з даними Державного реєстру фізичних осіб - платників податків;
подання отримувачем допомоги та членами його сім'ї заяви про надання компенсації за знищений об'єкт нерухомого майна та/або наявності у них затвердженого рішення про надання такої компенсації згідно з даними Державного реєстру майна, пошкодженого та знищеного внаслідок бойових дій, терористичних актів, диверсій, спричинених збройною агресією Російської Федерації проти України.
Директор Департаменту
забезпечення
координаційно-моніторингової
роботи
Юрій КОНЮШЕНКО
