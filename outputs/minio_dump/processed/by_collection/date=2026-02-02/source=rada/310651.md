---
source: "rada"
dokid: 310651
nreg: "1418-2009-п"
title: "Про затвердження Порядку виплати надбавки за вислугу років медичним, фармацевтичним працівникам і фахівцям з реабілітації державних та комунальних закладів охорони здоров'я"
doc_date: 2009-12-29
revision_date: 2026-01-17
status: 5
types: [2, 25]
org: 2
---
КАБІНЕТ МІНІСТРІВ УКРАЇНИ
ПОСТАНОВА
від 29 грудня 2009 р. № 1418
Київ
Про затвердження Порядку виплати надбавки за вислугу років медичним, фармацевтичним працівникам і фахівцям з реабілітації державних та комунальних закладів охорони здоров'я
{Назва Постанови із змінами, внесеними згідно з Постановами КМ № 23 від 18.01.2012, № 1108 від 26.09.2024}
{Із змінами, внесеними згідно з Постановами КМ
№ 47 від 20.01.2010
№ 23 від 18.01.2012
№ 72 від 02.02.2022
№ 767 від 07.07.2022
№ 1108 від 26.09.2024
№ 30 від 14.01.2026}
{Дія Порядку поширюється на категорії працівників, які визначені статтею 22 Закону України “Про подолання туберкульозу в Україні”, згідно з Постановою КМ № 174 від 20.03.2013, з урахуванням змін, внесених Постановою КМ № 606 від 24.05.2024}
Кабінет Міністрів України постановляє:
1. Затвердити Порядок виплати надбавки за вислугу років медичним, фармацевтичним працівникам і фахівцям з реабілітації державних та комунальних закладів охорони здоров'я, що додається.
{Пункт 1 із змінами, внесеними згідно з Постановами КМ № 23 від 18.01.2012, № 1108 від 26.09.2024}
2. Ця постанова набирає чинності з 1 січня 2010 року.
Прем'єр-міністр України
Ю.ТИМОШЕНКО
Інд. 26
ЗАТВЕРДЖЕНО
постановою Кабінету Міністрів України
від 29 грудня 2009 р. № 1418
ПОРЯДОК
виплати надбавки за вислугу років медичним, фармацевтичним працівникам і фахівцям з реабілітації державних та комунальних закладів охорони здоров'я
{Назва Порядку із змінами, внесеними згідно з Постановами КМ № 23 від 18.01.2012, № 1108 від 26.09.2024}
1. Дія цього Порядку поширюється на медичних, фармацевтичних працівників і фахівців з реабілітації, які працюють на зазначених у пункті 3 цього Порядку посадах у будь-яких державних та комунальних установах, закладах, організаціях незалежно від підпорядкування і умови оплати праці яких визначаються відповідно до умов оплати праці працівників державних та комунальних закладів охорони здоров'я, крім посадових осіб державної санітарно-епідеміологічної служби України.
{Пункт 1 в редакції Постанови КМ № 23 від 18.01.2012; із змінами, внесеними згідно з Постановою КМ № 1108 від 26.09.2024}
2. Надбавка за вислугу років установлюється медичним, фармацевтичним працівникам і фахівцям з реабілітації державних та комунальних закладів охорони здоров'я залежно від стажу роботи в такому розмірі:
Стаж роботи
Розмір щомісячної надбавки до посадового окладу, відсотків
Понад 3 роки
10
Понад 10 років
20
Понад 20 років
30
{Пункт 2 із змінами, внесеними згідно з Постановами КМ № 23 від 18.01.2012, № 1108 від 26.09.2024}
3. Надбавка за вислугу років виплачується керівникам закладів охорони здоров'я, їх заступникам з числа лікарів, заступникам головного лікаря з медсестринства, керівникам структурних підрозділів з числа лікарів, головним медичним сестрам (головним медичним братам), лікарям усіх спеціальностей, професіоналам у сфері охорони здоров'я (крім професіоналів судово-медичного профілю та професіоналів у сфері надання соціальних послуг, які можуть залучатися до провадження професійної діяльності у сфері охорони здоров'я), керівникам фармацевтичних (аптечних) закладів, їх заступникам, керівникам структурних підрозділів з числа фармацевтів і асистентів фармацевтів, фармацевтам усіх спеціальностей, фахівцям з числа працівників сфери охорони здоров'я з освітнім (освітньо-професійним) ступенем фахового молодшого бакалавра, молодшого бакалавра (молодшого спеціаліста), бакалавра, зокрема з немедичною освітою, магістрам з медсестринства.
{Пункт 3 в редакції Постанови КМ № 23 від 18.01.2012; із змінами, внесеними згідно з Постановою КМ № 767 від 07.07.2022; в редакції Постанови КМ № 1108 від 26.09.2024; із змінами, внесеними згідно з Постановою КМ № 30 від 14.01.2026}
4. До стажу роботи, що дає право на встановлення надбавки за вислугу років, включається:
час роботи у державних та комунальних закладах охорони здоров'я України, СРСР і союзних республік СРСР на посадах, визначених у пункті 3 цього Порядку;
{Абзац другий пункту 4 із змінами, внесеними згідно з Постановою КМ № 23 від 18.01.2012}
час роботи у будь-яких державних та комунальних установах, закладах та організаціях незалежно від підпорядкування на посадах, визначених у пункті 3 цього Порядку, за умови, що оплата праці таких працівників здійснюється відповідно до умов оплати праці медичних працівників державних та комунальних закладів охорони здоров'я;
{Пункт 4 доповнено новим абзацом згідно з Постановою КМ № 47 від 20.01.2010}
час відпустки для догляду за дитиною до досягнення нею трирічного віку, а у разі, коли дитина потребує домашнього догляду, - період відпустки без збереження заробітної плати тривалістю, визначеною у медичному висновку, але не більш як до досягнення нею шестирічного віку, або коли дитина хвора на цукровий діабет I типу (інсулінозалежна) - не більш як до досягнення нею 16-річного віку;
час, відведений на підвищення кваліфікації з відривом від роботи, якщо працівник до і після направлення на підвищення кваліфікації працював на посадах, визначених у пункті 3 цього Порядку, в державних та комунальних закладах охорони здоров'я;
{Абзац п'ятий пункту 4 із змінами, внесеними згідно з Постановою КМ № 23 від 18.01.2012}
час навчання у клінічній ординатурі;
час строкової військової служби, якщо працівник до призову на військову службу працював на посадах, визначених у пункті 3 цього Порядку, в державних та комунальних закладах охорони здоров'я, і протягом трьох місяців після звільнення з військової служби (без урахування часу проїзду на постійне місце проживання) був прийнятий на роботу на одну із зазначених посад в державному або комунальному закладі охорони здоров'я;
{Абзац сьомий пункту 4 із змінами, внесеними згідно з Постановою КМ № 23 від 18.01.2012}
час військової служби, служби в органах і підрозділах цивільного захисту, служби у Держспецзв'язку, служби у підрозділах Держспецтрансслужби, служби осіб рядового і начальницького складу на зазначених у пункті 3 цього Порядку посадах у Збройних Силах, інших військових формуваннях та правоохоронних органах України і колишнього СРСР;
{Пункт 4 доповнено новим абзацом згідно з Постановою КМ № 23 від 18.01.2012}
час, коли працівник фактично не працював, але за ним згідно із законодавством зберігалися місце роботи (посада) та заробітна плата повністю або частково (в тому числі час оплачуваного вимушеного прогулу, спричиненого незаконним звільненням або переведенням на іншу роботу).
{Пункт 4 із змінами, внесеними згідно з Постановою КМ № 47 від 20.01.2010}
5. Стаж, який дає право на одержання надбавки за вислугу років, визначається на підставі трудової книжки (у разі наявності) або відомостей про трудову діяльність з реєстру застрахованих осіб Державного реєстру загальнообов'язкового державного соціального страхування та інших документів, які відповідно до законодавства підтверджують стаж роботи.
{Пункт 5 в редакції Постанови КМ № 72 від 02.02.2022}
6. Надбавка за вислугу років у державному або комунальному закладі охорони здоров'я обчислюється виходячи з посадового окладу (з підвищеннями) працівника без урахування інших надбавок і доплат.
7. Надбавка за вислугу років виплачується щомісяця за фактично відпрацьований час за основним місцем роботи та за сумісництвом.
8. У разі коли працівник тимчасово заміщує відсутнього працівника, надбавка за вислугу років обчислюється виходячи з посадового окладу за основною посадою (місцем роботи).
9. Встановлення надбавки за вислугу років або зміна її розміру проводиться з початку місяця, що настає за місяцем роботи, в якому виникло таке право.
