---
source: "rada"
dokid: 551537
nreg: "z1932-25"
title: "Про затвердження Змін до деяких нормативно-правових актів у сфері державної реєстрації актів цивільного стану"
doc_date: 2025-12-22
revision_date: 2025-12-22
status: 5
types: [9]
org: 60
---
МІНІСТЕРСТВО ЮСТИЦІЇ УКРАЇНИ
НАКАЗ
22.12.2025 № 3567/5
Зареєстровано в Міністерстві
юстиції України
23 грудня 2025 року
за № 1932/45338
Про затвердження Змін до деяких нормативно-правових актів у сфері державної реєстрації актів цивільного стану
Відповідно до постанови Кабінету Міністрів України від 11 серпня 2023 року № 853 «Деякі питання надання комплексної електронної публічної послуги «єМалятко» та пунктів 3, 10 Положення про Міністерство юстиції України, затвердженого постановою Кабінету Міністрів України від 02 липня 2014 року № 228:
НАКАЗУЮ:
1. Затвердити Зміни до деяких нормативно-правових актів у сфері державної реєстрації актів цивільного стану, що додаються.
2. Департаменту приватного права (Мацаєнко Т.) подати цей наказ на державну реєстрацію відповідно до Указу Президента України від 03 жовтня 1992 року № 493 «Про державну реєстрацію нормативно-правових актів міністерств та інших органів виконавчої влади».
3. Цей наказ набирає чинності з дня, наступного за днем його офіційного опублікування.
4. Контроль за виконанням цього наказу покласти на заступника Міністра юстиції України Ференс О.
Заступник Міністра
з питань європейської інтеграції
Людмила СУГАК
ПОГОДЖЕНО:
Перший заступник Міністра
цифрової трансформації України
Генеральний директор державного підприємства
«Національні інформаційні системи»
Олексій ВИСКУБ
С. ЛИПКА
ЗАТВЕРДЖЕНО
Наказ Міністерства
юстиції України
22 грудня 2025 року № 3567/5
Зареєстровано в Міністерстві
юстиції України
23 грудня 2025 року
за № 1932/45338
Зміни
до деяких нормативно-правових актів у сфері державної реєстрації актів цивільного стану
1. У Правилах державної реєстрації актів цивільного стану в Україні, затверджених наказом Міністерства юстиції України від 18 жовтня 2000 року № 52/5, зареєстрованих у Міністерстві юстиції України 18 жовтня 2000 року за № 719/4940 (у редакції наказу Міністерства юстиції України від 24 грудня 2010 року № 3307/5):
1) абзац шостий пункту 3 глави 1 розділу II викласти у такій редакції:
«У разі отримання послуг, передбачених Порядком надання комплексної електронної публічної послуги «єМалятко», затвердженим постановою Кабінету Міністрів України від 11 серпня 2023 року № 853 (далі — послуга «єМалятко»), примірник рішення суду в електронній формі надходить разом із заявою, яка формується засобами Єдиного державного вебпорталу електронних послуг (далі — Портал Дія).»;
2) у главі 1 розділу III:
в абзаці другому підпункту «а» пункту 2 слова «за допомогою Єдиного державного вебпорталу електронних послуг» замінити словами «засобами Порталу Дія»;
у пункті 8:
в абзаці другому слова «послуги, передбачені комплексною послугою «єМалятко», заява формується за допомогою програмного забезпечення Єдиного державного веб-порталу електронних послуг» замінити словами «послугу «єМалятко», заява формується засобами Порталу Дія»;
абзаци п'ятдесят четвертий — сто тридцять четвертий викласти у такій редакції:
«У разі подання заяви про державну реєстрацію народження засобами Порталу Дія з одночасним отриманням платної послуги з доставки та вручення повторно виданих свідоцтв та інших документів про державну реєстрацію актів цивільного стану фізичній особі за місцем її проживання (перебування), за заявою, поданою в електронній формі, що надається відділами державної реєстрації актів цивільного стану, додатково зазначаються відомості про поштову адресу.
Доставка свідоцтва про народження та у випадках, передбачених цими Правилами витягу з Державного реєстру актів цивільного стану громадян здійснюється в межах території України на поштову адресу, зазначену у заяві, крім адміністративно-територіальних одиниць, що належать до територій активних бойових дій та тимчасово окупованих Російською Федерацією територій, включених до Переліку територій, на яких ведуться (велися) бойові дії або тимчасово окупованих Російською Федерацією, затвердженого наказом Міністерства розвитку громад та територій України від 28 лютого 2025 року № 376, зареєстрованого в Міністерстві юстиції України 11 березня 2025 року за № 380/43786, для яких не визначена дата завершення бойових дій або тимчасової окупації.
У разі подання заяви про державну реєстрацію народження засобами Порталу Дія без одночасного отримання платної послуги з доставки та вручення повторно виданих свідоцтв та інших документів про державну реєстрацію актів цивільного стану фізичній особі за місцем її проживання (перебування), додатково зазначаються відомості про обраний один із способів отримання свідоцтва про народження та у випадках, передбачених цими Правилами, витягу з Державного реєстру актів цивільного стану громадян:
в органі державної реєстрації актів цивільного стану, що провів державну реєстрацію народження;
у закладі охорони здоров'я за місцем подання заяви;
у центрі надання адміністративних послуг, що забезпечує видачу результатів адміністративних послуг, які надаються органом державної реєстрації актів цивільного стану, що провів державну реєстрацію народження.
Підписання заяви про державну реєстрацію народження батьками, які не перебувають у шлюбі, є їх спільною заявою про визнання батьківства.
У разі подання заяви про державну реєстрацію народження іншою особою додатково зазначаються відомості про заявника:
прізвище;
власне ім'я;
по батькові (за наявності);
реквізити паспорта або паспортного документа, що посвідчує особу:
назва документа;
серія документа (за наявності);
номер документа;
дата видачі документа;
уповноважений суб'єкт, що видав документ;
строк дії документа (за наявності).
У разі подання заяви про державну реєстрацію народження дитини з одночасним отриманням послуг, передбачених послугою «єМалятко», додатково зазначаються:
відомості про послуги, що бажають отримати батьки чи один із них, передбачені послугою «єМалятко»;
спосіб інформування про результати надання послуг:
sms-повідомлення;
повідомлення на адресу електронної пошти.
Обирається один із способів отримання повідомлення з обов'язковим зазначенням номера мобільного телефону чи адреси електронної пошти.
У разі надання послуги щодо реєстрації дитини у Державному реєстрі фізичних осіб — платників податків обирається адреса проживання дитини за умови різного задекларованого / зареєстрованого місця проживання матері і батька.
У разі надання послуги щодо декларування місця проживання дитини, якщо задеклароване / зареєстроване місце проживання матері та батька різне, обирається адреса задекларованого / зареєстрованого місця проживання одного із батьків.
Для отримання допомоги за послугами щодо призначення допомоги при народженні дитини та призначення допомоги на дітей, які виховуються у багатодітних сім'ях, додатково зазначаються:
відомості про отримувача допомоги, який претендує на призначення допомоги (мати / батько, фактичне місце проживання (у разі потреби) отримувача допомоги);
відомості про спосіб отримання допомоги (номер поточного рахунка, у тому числі рахунка, до якого емітовано електронний платіжний засіб «Дія.Картка»).
Для отримання послуги з надання грошової компенсації вартості одноразової натуральної допомоги «пакунок малюка» додатково зазначаються відомості про:
отримувача допомоги, який претендує на призначення допомоги (мати / батько, фактичне місце проживання (у разі потреби);
спосіб отримання грошової компенсації (номер поточного рахунка із спеціальним режимом використання, у тому числі рахунка, до якого емітовано електронний платіжний засіб «Дія.Картка», відкритий у банку, який долучився до забезпечення монетизації одноразової натуральної допомоги «пакунок малюка»).
У разі обрання послуги щодо видачі посвідчень батьків багатодітної сім'ї та дитини з багатодітної сім'ї заявником обирається один із способів отримання посвідчення та додатково зазначаються:
відомості про вид посвідчення (посвідчення батьків багатодітної сім'ї, посвідчення дитини з багатодітної сім'ї);
відомості про отримувача посвідчення дитини з багатодітної сім'ї (прізвище, власне ім'я, по батькові (за наявності), у разі обрання виду — посвідчення дитини з багатодітної сім'ї;
відомості про спосіб отримання посвідчення:
особисто:
за місцем оформлення посвідчення (повне найменування та місцезнаходження структурного підрозділу районної, районної у мм. Києві та Севастополі держадміністрації, виконавчого органу міської, районної у місті (у разі утворення) ради, сільської, селищної ради);
у центрі надання адміністративних послуг (повне найменування та місцезнаходження);
засобами поштового зв'язку за рахунок отримувача (крім випадку, коли фотокартки батьків та дітей старше шести років надаються під час отримання посвідчення):
на поштову адресу за задекларованим / зареєстрованим місцем проживання матері;
на поштову адресу за задекларованим / зареєстрованим місцем проживання батька.
Державна реєстрація народження може проводитися за заявою, поданою в електронній формі засобами Порталу Дія, яка підписується батьками дитини чи одним з них шляхом накладення електронного підпису, що базується на кваліфікованому сертифікаті електронного підпису.
У разі подання заяви та документів, необхідних для надання послуги «єМалятко» у закладі охорони здоров'я, в якому народилася дитина, уповноважена особа такого закладу на підставі документів, визначених пунктом 3 глави 1 розділу II цих Правил, встановлює особу заявника, роз'яснює умови та порядок надання такої послуги, приймає необхідні для цього документи та здійснює інші дії, передбачені цими Правилами.
Сформована посадовою або уповноваженою особою за допомогою програмних засобів Державного реєстру актів цивільного стану громадян або засобами Порталу Дія заява роздруковується та за умови відсутності зауважень до зазначених у ній відомостей підписується заявником.
Заява, сформована засобами Порталу Дія, після її підписання заявником реєструється у Державному реєстрі актів цивільного стану громадян.
Уповноважена особа закладу охорони здоров'я згідно з умовами меморандуму про співробітництво забезпечує передання документів, необхідних для державної реєстрації народження та надання послуги «єМалятко», до відділу державної реєстрації актів цивільного стану в межах відповідної адміністративно-територіальної одиниці на розгляд та зберігання.
У разі виявлення технічної помилки у відомостях, зазначених у заяві, посадова особа відділу державної реєстрації актів цивільного стану повідомляє заявника, у тому числі за допомогою технічних засобів електронних комунікацій, про припинення розгляду та необхідність формування нової заяви.
У разі якщо заяву про державну реєстрацію народження подано в електронній формі, у центрі надання адміністративних послуг або у закладі охорони здоров'я актовий запис про народження складається без присутності заявника. Про особливості проведення такої державної реєстрації народження проставляється відповідна відмітка у графі «Для відміток» актового запису про народження.
Державну реєстрацію народження на підставі рішення суду про встановлення факту народження на тимчасово окупованій території України проводить відділ державної реєстрації актів цивільного стану за місцем ухвалення рішення суду в день надходження такого рішення в паперовій формі або будь-який відділ державної реєстрації актів цивільного стану за зверненням заявника в день отримання рішення суду у спосіб, передбачений абзацами п'ятим, шостим пункту 3 глави 1 розділу II цих Правил.
Батьки зобов'язані невідкладно, але не пізніше одного місяця від дня народження дитини зареєструвати народження дитини в органі державної реєстрації актів цивільного стану.
У разі невиконання цього обов'язку в установлений строк у графі «Для відміток» актового запису про народження зазначаються поважні причини пропуску місячного строку або реквізити протоколу про адміністративне правопорушення.
Державну реєстрацію мертвонароджених дітей і дітей, які померли на першому тижні життя, проводить заклад охорони здоров'я, який надавав медичну допомогу матері під час пологів або в якому померла новонароджена дитина, та судово-медична установа (якщо факт смерті встановлено поза закладом охорони здоров'я).
Заклад охорони здоров'я при мертвонародженні, народженні та смерті дитини, померлої на першому тижні життя, та судово-медична установа зобов'язані звернутися до органу державної реєстрації актів цивільного стану із заявою про державну реєстрацію не пізніше трьох днів.
Повідомлення органів державної реєстрації актів цивільного стану про мертвонародження, про народження та смерть дитини, яка померла на першому тижні життя, покладається на головного лікаря (керівника) закладу охорони здоров'я, де перебувала мати під час пологів або померла новонароджена дитина; на заклад охорони здоров'я, лікарі якого надавали медичну допомогу під час пологів удома або установили смерть новонародженої дитини вдома; на керівника бюро судово-медичної експертизи — у разі встановлення факту смерті дитини поза закладом охорони здоров'я (на вулиці, удома, коли медичного нагляду не було, та в іншому місці).
Державна реєстрація народження дитини проводиться в день звернення заявника, а в разі подання заяви в електронній формі — у день її надходження або не пізніше наступного робочого дня у разі отримання такої заяви поза робочим часом відділу державної реєстрації актів цивільного стану.».
2. У Порядку розгляду відділами державної реєстрації актів цивільного стану — учасниками пілотного проекту заяв у сфері державної реєстрації актів цивільного стану, поданих через мережу Інтернет, затвердженому наказом Міністерства юстиції України від 09 липня 2015 року № 1187/5, зареєстрованому в Міністерстві юстиції України 09 липня 2015 року за № 813/27258:
1) у розділі I:
у пункті 2 слова «що містять передбачені цим Порядком відомості» замінити словами та цифрами «що містять відомості, передбачені Правилами державної реєстрації актів цивільного стану в Україні, затвердженими наказом Міністерства юстиції України від 18 жовтня 2000 року № 52/5, зареєстрованими у Міністерстві юстиції України 18 жовтня 2000 року за № 719/4940 (у редакції наказу Міністерства юстиції України від 24 грудня 2010 року № 3307/5)»;
у пункті 3 слова «анулювання, що містять передбачені цим Порядком відомості» замінити словами та цифрами «припинення їхньої дії, що містять відомості, передбачені Правилами внесення змін до актових записів цивільного стану, їх поновлення та припинення їхньої дії, затвердженими наказом Міністерства юстиції України від 12 січня 2011 року № 96/5, зареєстрованими у Міністерстві юстиції України 14 січня 2011 року за № 55/1879»;
у пунктах 4, 6 слово «анулювання» замінити словами «припинення їхньої дії»;
пункт 7 після слів «Вебпорталу або» доповнити словом «засобами»;
у пункті 8 слова «Порталу Дія» замінити словами «засобами Порталу Дія», слово «анулювання» замінити словами «припинення їхньої дії»;
2) у розділі II:
пункт 1 викласти у такій редакції:
«1. Жінка та чоловік (далі — заявники) можуть подати до обраного ними відділу державної реєстрації актів цивільного стану заяву про державну реєстрацію шлюбу в електронній формі.
Заявники за наявності додають до зазначеної заяви відскановані копії паспорта, паспортного документа, документів, що підтверджують припинення попереднього шлюбу (у разі державної реєстрації повторного шлюбу), а також документа (квитанції) про сплату державного мита, оплату платних послуг (при бажанні їх отримати) при здійсненні платежу без використання платіжних систем через Вебпортал.
У разі виявлення бажання зареєструвати шлюб до спливу місячного строку заявники додають відскановані документи, що підтверджують поважні причини для цього.
При направленні іноземцем, особою без громадянства заяви про державну реєстрацію шлюбу до неї додається відсканована копія документа, що підтверджує законність його (її) перебування на території України.»;
у пункті 2 слово «анулювання» замінити словами «припинення дії (визнання недійсним)»;
3) у розділі III:
пункт 1 викласти у такій редакції:
«1. Подружжя може подати до відділу державної реєстрації актів цивільного стану заяву про розірвання шлюбу подружжя, яке не має дітей, в електронній формі.
Подружжя за наявності додає до зазначеної заяви відскановані копії паспорта, паспортного документа, документа про шлюб, а також документа (квитанції) про сплату державного мита при здійсненні платежу без використання платіжних систем через Вебпортал.
При направленні іноземцем, особою без громадянства заяви про розірвання шлюбу подружжя, яке не має дітей, до неї додається відсканована копія документа, що підтверджує законність його (її) перебування на території України.»;
пункт 5 викласти у такій редакції:
«5. Подружжя або один з них можуть подати до відділу державної реєстрації актів цивільного стану заяву про державну реєстрацію розірвання шлюбу на підставі рішення суду.
До заяви за наявності додаються відскановані копії паспорта, паспортного документа, копії рішення суду (витягу з рішення суду), а також документа (квитанції) про сплату державного мита при здійсненні платежу без використання платіжних систем через Вебпортал.»;
пункт 7 викласти у такій редакції:
«7. Один з подружжя може подати до відділу державної реєстрації актів цивільного стану заяву про державну реєстрацію розірвання шлюбу на підставі рішення суду відповідно до статті 107 Сімейного кодексу України.
До заяви за наявності додаються відскановані копії паспорта, паспортного документа, копії рішення суду (витягу з рішення) про визнання другого з подружжя безвісно відсутнім чи недієздатним, документа про шлюб, а також документа (квитанції) про сплату державного мита при здійсненні платежу без використання платіжних систем через Вебпортал.
Якщо шлюб, що розривається, зареєстровано іншим відділом державної реєстрації актів цивільного стану, працівник здійснює дії, передбачені пунктом 6 цього розділу.
У день державної реєстрації розірвання шлюбу заявник подає свідоцтво про шлюб, видане органом державної реєстрації актів цивільного стану України, для проставлення відповідної відмітки. У разі якщо свідоцтво про шлюб не збереглося, про це на заяві проставляється відмітка.»;
4) пункт 1 розділу IV викласти у такій редакції:
«1. Заявник може подати до відділу державної реєстрації актів цивільного стану заяву про зміну імені в електронній формі.
До заяви за наявності додаються відскановані копії паспорта, свідоцтв про державну реєстрацію актів цивільного стану, перелік яких встановлено Порядком розгляду заяв про зміну імені (прізвища, власного імені, по батькові) фізичної особи, затвердженим постановою Кабінету Міністрів України від 11 липня 2007 року № 915, а також документа (квитанції) про сплату державного мита при здійсненні платежу без використання платіжних систем через Вебпортал.»;
5) у розділі V:
у заголовку слово «анулювання» замінити словами «припинення їхньої дії»;
пункт 1 викласти у такій редакції:
«1. Заявник може подати до відділу державної реєстрації актів цивільного стану заяву про внесення змін до актового запису цивільного стану, заяву про поновлення актового запису цивільного стану, заяву про припинення дії (визнання недійсним, скасування) актового запису цивільного стану в електронній формі.
До заяви про внесення змін до актового запису цивільного стану, про поновлення актового запису цивільного стану, про припинення дії (визнання недійсним, скасування) актового запису цивільного стану за наявності додаються відскановані копії паспорта, паспортного документа, свідоцтв про державну реєстрацію актів цивільного стану чи рішення суду, що підтверджують наявність підстав для внесення змін до актового запису, а також відомостей для поновленого актового запису або припинення його дії, а також документа (квитанції) про сплату державного мита при здійсненні платежу без використання платіжних систем через Вебпортал.
При направленні іноземцем або особою без громадянства заяви про внесення змін до актового запису цивільного стану, про поновлення актового запису цивільного стану, про припинення дії (визнання недійсним, скасування) актового запису цивільного стану до неї додається відсканована копія документа, що підтверджує законність його (її) перебування на території України.»;
6) пункт 1 розділу VI викласти у такій редакції:
«1. Заявник може подати до відділу державної реєстрації актів цивільного стану заяву про повторну видачу свідоцтва про державну реєстрацію актів цивільного стану або заяву про надання витягу з Державного реєстру актів цивільного стану громадян (далі — заява про надання витягу з Реєстру).
Підписана заявником заява про повторне отримання свідоцтва про державну реєстрацію актів цивільного стану або отримання витягу з Реєстру засвідчує бажання такого заявника отримати платну послугу з доставки та вручення повторно виданих свідоцтв та інших документів про державну реєстрацію актів цивільного стану фізичній особі за місцем її проживання (перебування) за заявою, поданою в електронній формі, що надається відділами державної реєстрації актів цивільного стану, та не потребує подання окремої заяви.
Доставка свідоцтва про державну реєстрацію актів цивільного стану, витягу з Реєстру здійснюється в межах території України на поштову адресу, зазначену у заяві, крім адміністративно-територіальних одиниць, що належать до територій активних бойових дій та тимчасово окупованих Російською Федерацією територій, включених до Переліку територій, на яких ведуться (велися) бойові дії або тимчасово окупованих Російською Федерацією, затвердженого наказом Міністерства розвитку громад та територій України від 28 лютого 2025 року № 376, зареєстрованого в Міністерстві юстиції України 11 березня 2025 року за № 380/43786, для яких не визначена дата завершення бойових дій або тимчасової окупації.
До заяв про повторну видачу свідоцтв про державну реєстрацію актів цивільного стану або до заяв про надання витягів з Реєстру у випадках, визначених законодавством, додаються відскановані копії документів, що підтверджують право особи на отримання відповідних свідоцтв або витягів, та в окремих випадках родинні відносини між заявником та особою, щодо якої складено актовий запис цивільного стану, а також документа (квитанції) про сплату державного мита, плати за видачу витягу з Реєстру та оплату платних послуг при здійсненні платежу без використання платіжних систем через Вебпортал. Відскановані копії зазначених документів не додаються у випадках, передбачених пунктом 5 розділу І цього Порядку.».
Заступник директора Департаменту —
начальник Управління цивільного
та комерційного права
Департаменту приватного права
Тетяна МАЦАЄНКО
