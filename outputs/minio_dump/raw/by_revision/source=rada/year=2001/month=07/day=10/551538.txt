УГОДА
між Кабінетом Міністрів України і Урядом Республіки Молдова про режим використання ділянки української автомобільної дороги Одеса - Рені, що пролягає територією Республіки Молдова, а також земельної ділянки, по якій вона проходить
Кабінет Міністрів України і Уряд Республіки Молдова, далі - Сторони.
з метою реалізації положень Додаткового Протоколу до Договору між Україною і Республікою Молдова про державний кордон щодо передачі у власність Україні ділянки автомобільної дороги Одеса - Рені в районі населеного пункту Паланка Республіки Молдова, а також земельної ділянки, по якій вона проходить, і режиму їх експлуатації, підписаного 18 серпня 1999 року.
враховуючи, що ця ділянка дороги пролягає територією Республіки Молдова.
ґрунтуючись на тому, що на цій ділянці дороги не будуть проводитися прикордонний, митний та інші види контролю, що здійснюються при перетинанні державного кордону.
враховуючи інтереси населення Республіки Молдова щодо проведення господарської діяльності на території, яка прилягає до зазначеної ділянки дороги.
визнаючи необхідність створення умов для вільного пересування населення Республіки Молдова по всій території країни.
бажаючи забезпечити сприятливий режим використання зазначеної ділянки дороги.
домовилися про таке:
Стаття 1
Сторони домовилися забезпечити на ділянці автомобільної дороги Одеса - Рені, що пролягає територією Республіки Молдова, а також земельній ділянці, по якій вона проходить (далі - ділянка дороги), сприятливий режим перетинання і вільного пересування по ній населення Республіки Молдова з дотриманням правил дорожнього руху.
Стаття 2
Особи пішки та на велосипедах безперешкодно переходять ділянку дороги у позначених місцях або рухаються по ній з дотриманням правил дорожнього руху.
З метою забезпечення безпеки дорожнього руху на ділянці дороги будуть позначені пішохідні переходи. Кількість та місця розташування пішохідних переходів установлюються за узгодженням між компетентними органами Сторін.
Стаття 3
Пропуск з території Республіки Молдова громадян Республіки Молдова, що прямують на транспортних засобах на територію Республіки Молдова, яка прилягає до ділянки дороги, здійснюється згідно із законодавством Республіки Молдова.
Стаття 4
На ділянці дороги здійснюється контроль за дотриманням правил дорожнього руху і не буде здійснюватися прикордонний, митний та інші види контролю, що здійснюються при перетинанні державного кордону.
Стаття 5
Українська сторона не буде будувати на встановлених для перетинання ділянках дороги технічні й інші спорудження (паркани, канали і т.ін.), які перешкоджали б вільному пересуванню по них або створювали б які-небудь інші обмеження.
Стаття 6
Перевезення боєприпасів, радіоактивних речовин та хіміко-біологічних матеріалів по ділянці дороги здійснюється в порядку узгодженому між компетентними органами Сторін.
Стаття 7
До цієї Угоди можуть вноситься зміни і доповнення за взаємною згодою Сторін.
Стаття 8
Ця Угода набуває чинності з дати набуття чинності Договором між Україною і Республікою Молдова про державний кордон і буде залишатися чинною на термін дії вищезгаданого Договору.
Вчинено в м. Києві, "10" липня 2001 року у двох дійсних примірниках, українською, молдовською і російською мовами, причому всі тексти є автентичними.
У разі виникнення розбіжностей з приводу тлумачення або застосування положень цієї Угоди, текст російською мовою має перевагу.
За Кабінет Міністрів
України
За Уряд
Республіки Молдова
{Текст Угоди українською та молдовською мовами додано до Листа Міністерства закордонних справ України № 72/14-612/1-6981 від 20.01.2026}