ГОЛОВА ВЕРХОВНОЇ РАДИ УКРАЇНИ
РОЗПОРЯДЖЕННЯ
м. Київ
№ 2007
29.12.2025
Про почесні відзнаки Верховної Ради України
Відповідно до Постанови Верховної Ради України "Про нагороди Верховної Ради України" від 19 серпня 2025 року № 4570-IX:
1. Затвердити Положення про почесні відзнаки Верховної Ради України (додається).
Голова Верховної Ради України
Р. СТЕФАНЧУК
Затверджено
розпорядженням Голови
Верховної Ради України
від 29.12.2025 № 2007
ПОЛОЖЕННЯ
про почесні відзнаки Верховної Ради України
I. Загальні положення
1. Це Положення визначає умови нагородження, порядок представлення до нагородження, прийняття рішення про нагородження або про відмову у нагородженні почесними відзнаками Верховної Ради України (далі - почесні відзнаки), їх описи, порядок їх вручення, носіння та зберігання, а також граничну кількість таких відзнак, що можуть бути вручені впродовж календарного року.
2. До почесних відзнак належать:
1) "Золота медаль Верховної Ради України імені Михайла Грушевського", якою нагороджуються громадяни України за видатні та особливі заслуги в збереженні національної пам'яті Українського народу, утвердженні державного суверенітету та незалежності України, піднесенні її міжнародного авторитету, розвитку демократії та парламентаризму в Україні, захисті конституційних прав і свобод людини і громадянина;
2) "Золота медаль Верховної Ради України імені Анни Київської", якою нагороджуються іноземці, особи без громадянства за особливий внесок в зміцнення політичних і культурних зв'язків України з іншими державами, поширення української культури за кордоном, розвиток демократії та міжпарламентського співробітництва, вирішення конфліктів у політичний спосіб, забезпечення сталого миру між народами;
3) "Нагрудний знак Верховної Ради України "За розбудову парламентаризму" імені Вячеслава Чорновола", якою нагороджуються громадяни України, іноземці та особи без громадянства за видатні заслуги у становленні та розвитку українського парламентаризму, зміцненні демократичних інститутів в Україні, особистий внесок у розвиток міжпарламентської співпраці;
4) "Нагрудний знак Верховної Ради України "За служіння Українському народу" імені Левка Лук'яненка", якою нагороджуються громадяни України за самовіддане служіння Українському народу, зміцнення української державності та державного суверенітету України, захист національних інтересів, розвиток громадянського суспільства в Україні;
5) "Нагрудний знак Верховної Ради України "За нашу і вашу свободу", якою нагороджуються іноземці та особи без громадянства за значний особистий внесок у захист української державності, державного суверенітету та територіальної цілісності України, її національних інтересів, розвиток громадянського суспільства в Україні;
6) "Нагрудний знак Верховної Ради України "Гідність і відвага" імені Євгена Коновальця", якою нагороджуються громадяни України за виявлення особистої мужності, самовідданості і відваги в захисті України, відстоюванні її національних інтересів, під час порятунку людей.
3. Малюнки почесних відзнак, їх описи, зразки нагородних сертифікатів до них додаються до цього Положення (додатки 1-6 до цього Положення).
4. Нагородження почесними відзнаками може бути проведено посмертно.
5. Гранична кількість почесних відзнак, що можуть бути вручені впродовж календарного року, визначається щорічно Головою Верховної Ради України в межах видатків, передбачених кошторисом Верховної Ради України на відповідний рік.
II. Порядок представлення до нагородження, прийняття рішення про нагородження або про відмову у нагородженні почесними відзнаками
6. Подання про нагородження почесною відзнакою вносяться до Верховної Ради України:
1) Головою Верховної Ради України;
2) Першим заступником Голови Верховної Ради України;
3) заступником Голови Верховної Ради України;
4) керівником депутатської фракції (депутатської групи) у Верховній Раді України;
5) позафракційним народним депутатом України;
6) Керівником Апарату Верховної Ради України;
7) Керівником Офісу Президента України;
8) Державним секретарем Кабінету Міністрів України;
9) Уповноваженим Верховної Ради України з прав людини;
10) головою Рахункової палати;
11) керівником центрального органу виконавчої влади;
12) керівником органу (установи) в системі правосуддя;
13) Головою Конституційного Суду України;
14) Головою Верховного Суду;
15) Генеральним прокурором;
16) головою Ради міністрів Автономної Республіки Крим, обласної, Київської або Севастопольської міської державної адміністрації;
17) головою Верховної Ради Автономної Республіки Крим, обласної, Київської або Севастопольської міської, районної, сільської, селищної ради;
18) президентом Національної академії наук України;
19) президентом національної галузевої академії наук;
20) керівником Федерації профспілок України;
21) керівником всеукраїнського об'єднання громадян (далі - суб'єкт подання).
7. Висування кандидатур для нагородження почесною відзнакою здійснюється на принципах відкритості та прозорості за основним місцем роботи особи, представленої до нагородження, а в разі якщо особа не працює або якщо діяльність, за яку особу може бути представлено до нагородження, не пов'язана з основним місцем роботи, - органом місцевого самоврядування за місцем проживання або об'єднанням громадян (далі - ініціатор).
Рішення про висування кандидатури для нагородження оформлюється протоколом.
Подання про нагородження іноземців та осіб без громадянства погоджуються з Міністерством закордонних справ України.
8. Одночасно з поданням про нагородження подаються такі документи:
1) нагородний лист за формою, затвердженою цим Положенням (додаток 7 до цього Положення);
2) копія документа, що посвідчує особу та підтверджує громадянство України, або копія документа, що посвідчує особу та підтверджує її спеціальний статус;
3) згода особи, представленої до нагородження, на обробку її персональних даних;
4) витяг з рішення про висування кандидатури для нагородження, оформленого протоколом;
5) документ, що підтверджує відсутність судимості в особи, представленої до нагородження;
6) копії документів, що посвідчують нагородження відзнаками;
7) лист Міністерства закордонних справ України у випадку, визначеному абзацом третім пункту 7 цього Положення.
9. У нагородному листі зазначаються конкретні заслуги особи, що стали підставою для внесення подання про нагородження почесною відзнакою.
Нагородний лист засвідчується печаткою державного органу, органу місцевого самоврядування, іншими юридичними особами (за наявності печатки), що вносять подання про нагородження почесною відзнакою.
10. Подання про нагородження почесною відзнакою разом із документами, передбаченими пунктом 9 цього Положення, готуються ініціатором та подаються суб'єкту подання.
11. Подання про нагородження почесною відзнакою та додані до нього документи за дорученням Голови Верховної Ради України спрямовуються до Комісії з питань нагородження почесними відзнаками Верховної Ради України (далі - Комісія) для розгляду та підготовки пропозицій.
Підготовку висновку щодо відповідності подання та доданих до нього документів вимогам цього Положення для розгляду Комісією здійснює Апарат Верховної Ради України.
У разі внесення подання про нагородження почесною відзнакою із грифом "Таємно" або "Для службового користування" матеріали опрацьовуються відповідним фаховим структурним підрозділом Апарату Верховної Ради України разом із підрозділом з питань нагород.
12. Не може бути нагороджена почесною відзнакою особа, яка:
1) має судимість за вчинення кримінального правопорушення, не погашену або не зняту в установленому законом порядку;
2) притягалася до адміністративної відповідальності за адміністративне правопорушення, пов'язане із корупцією, за умови, якщо не пройшов строк, після закінчення якого особа вважається такою, що не була піддана адміністративному стягненню.
13. Подання про нагородження почесною відзнакою разом із висновком щодо відповідності подання та доданих до нього матеріалів вимогам цього Положення розглядається Комісією, як правило, протягом одного місяця з дня його отримання.
14. Комісія вносить Голові Верховної Ради України пропозиції щодо кандидатур для нагородження почесними відзнаками.
15. Про нагородження почесними відзнаками видається розпорядження Голови Верховної Ради України.
16. Оформлення нагородних сертифікатів до почесних відзнак, документів про їх вручення, облік і реєстрацію нагороджених здійснює Апарат Верховної Ради України.
17. Текст нагородного сертифіката, що посвідчує нагородження почесною відзнакою іноземця або особи без громадянства, викладається англійською мовою.
III. Порядок вручення почесних відзнак
18. Вручення нагородженим особам почесних відзнак та нагородних сертифікатів до них від імені Верховної Ради України здійснюється в урочистому порядку, як правило, Головою Верховної Ради України або за його дорученням - Першим заступником чи заступником Голови Верховної Ради України. За рішенням Голови Верховної Ради України вручення почесних відзнак та нагородних сертифікатів може проводитися в іншому порядку.
19. Вручення почесних відзнак "Золота медаль Верховної Ради України імені Михайла Грушевського", "Золота медаль Верховної Ради України імені Анни Київської" та нагородних сертифікатів до них проводиться в урочистому порядку, як правило, в залі засідань Верховної Ради України з наданням слова нагородженій особі.
IV. Порядок носіння і зберігання почесних відзнак
20. Почесні відзнаки "Золота медаль Верховної Ради України імені Михайла Грушевського" та "Золота медаль Верховної Ради України імені Анни Київської" носять на шийному коларі, зірку - з лівого боку грудей, другу - на плечовій нагородній стрічці нижче банта, а плечову нагородну стрічку - через праве плече.
Інші почесні відзнаки носять на грудях зліва та розміщують після державних нагород України.
21. Почесна відзнака та нагородний сертифікат до неї зберігаються у нагородженої особи.
У разі смерті нагородженої особи, якій за життя не вручено почесну відзнаку та нагородний сертифікат до неї, а також у разі нагородження особи посмертно почесна відзнака та нагородний сертифікат до неї передаються сім'ї нагородженої особи для зберігання. Передача почесної відзнаки та нагородного сертифіката до неї оформлюється протоколом (додаток 8 до цього Положення), який зберігається в Апараті Верховної Ради України.
22. Дублікат почесної відзнаки та нагородного сертифіката до неї може бути видано, як виняток, один раз за відповідним рішенням Комісії за умови, що нагороджена особа втратила почесну відзнаку внаслідок форс-мажорних обставин (обставин непереборної сили) або з інших обставин, які не залежали від неї.
23. Особа, нагороджена почесною відзнакою, може бути представлена до нагородження іншою почесною відзнакою не раніше ніж через три роки після попереднього нагородження.
{Додатки 1-8}