ГОЛОВА ВЕРХОВНОЇ РАДИ УКРАЇНИ
РОЗПОРЯДЖЕННЯ
м. Київ
№ 2006
29.12.2025
Про відзнаки Верховної Ради України
Відповідно до Постанови Верховної Ради України "Про нагороди Верховної Ради України" від 19 серпня 2025 року № 4570-IX:
1. Затвердити такі, що додаються:
1) Положення про Подяку Голови Верховної Ради України (додаток 1);
2) Положення про Цінний подарунок Голови Верховної Ради України (додаток 2);
3) Положення про Подяку комітету Верховної Ради України (додаток 3).
2. Визнати такими, що втратили чинність:
1) розпорядження Голови Верховної Ради України "Про Цінний подарунок Голови Верховної Ради України" від 18 листопада 2019 року № 1210-к;
2) розпорядження Голови Верховної Ради України "Про Подяку Голови Верховної Ради України" від 6 вересня 2022 року № 814-к.
Голова Верховної Ради України
Р. СТЕФАНЧУК
Додаток 1
до розпорядження
Голови Верховної Ради України
від 29.12.2025 № 2006
ПОЛОЖЕННЯ
про Подяку Голови Верховної Ради України
1. Це Положення визначає умови нагородження, порядок внесення і розгляду подання про нагородження та доданих до нього документів, прийняття рішення про нагородження або про відмову в нагородженні відзнакою Верховної Ради України "Подяка Голови Верховної Ради України" (далі - Подяка), порядок вручення та зберігання, а також граничну кількість таких відзнак, що можуть бути вручені впродовж календарного року.
2. Подяка є відзнакою Верховної Ради України, якою нагороджуються:
1) громадяни України - за бездоганну працю, зразкове виконання службових обов'язків, значні особисті досягнення у професійній діяльності, лідерство та ініціативність у забезпеченні сталого розвитку України, активну громадянську позицію;
2) іноземці та особи без громадянства - за волонтерську діяльність або інший особистий внесок у зміцнення обороноздатності, економічне відновлення та сталий розвиток України;
3) трудові колективи підприємств, установ та організацій, об'єднання громадян, військові з'єднання, частини і підрозділи військових формувань, утворених відповідно до закону, - за відданість цілям сталого розвитку України, значні успіхи у відповідній сфері діяльності.
3. Гранична кількість таких відзнак, що можуть бути вручені впродовж календарного року, визначається щорічно Головою Верховної Ради України з урахуванням видатків, затверджених кошторисом Верховної Ради України на відповідний рік.
4. Відзначення Подякою може бути ініційовано Головою Верховної Ради України, Першим заступником Голови Верховної Ради України, заступником Голови Верховної Ради України, головою депутатської фракції (депутатської групи) у Верховній Раді України, позафракційним народним депутатом України, Керівником Апарату Верховної Ради України, керівником центрального органу виконавчої влади, іншого державного органу, органу місцевого самоврядування, головою обласної, районної ради, міським головою, головою обласної, Київської або Севастопольської міської державної адміністрації, керівником підприємства, установи, організації, об'єднання громадян, командиром військового з'єднання, частини і підрозділу військового формування, утвореного відповідно до закону (далі - суб'єкт подання).
5. У разі представлення до нагородження у зв'язку з ювілейною датою, державним чи професійним святом подання про нагородження Подякою вноситься не пізніше ніж за 30 днів до відповідної дати.
6. До подання про нагородження Подякою додаються такі документи:
1) стосовно громадян України, іноземців та осіб без громадянства:
біографічна довідка, в якій зазначаються основні біографічні дані, відомості про трудову і громадську діяльність, заслуги, за які особа представлена до нагородження, підписана керівником та скріплена печаткою за основним місцем роботи особи, представленої до нагородження (за наявності печатки), а в разі якщо особа не працює або якщо діяльність, за яку особу може бути представлено до нагородження, не пов'язана з основним місцем роботи, - органом місцевого самоврядування за місцем проживання або об'єднанням громадян;
засвідчена копія документа, що посвідчує особу та підтверджує громадянство України, або засвідчена копія документа, що посвідчує особу та підтверджує її спеціальний статус;
згода особи, представленої до нагородження, на обробку її персональних даних;
2) щодо трудових колективів підприємств, установ та організацій, об'єднань громадян, військових з'єднань, частин і підрозділів військових формувань, утворених відповідно до закону, - довідка про успіхи у відповідній сфері діяльності, підписана їхнім керівником та скріплена печаткою (за наявності печатки).
7. Подання про нагородження Подякою та додані до них документи за дорученням Голови Верховної Ради України опрацьовує Апарат Верховної Ради України та за підписом Керівника Апарату Верховної Ради України вносить відповідні пропозиції Голові Верховної Ради України.
8. Про нагородження Подякою видається розпорядження Голови Верховної Ради України.
9. Оформлення Подяки на бланку (зразок додається), ведення обліку нагороджених Подякою здійснюються Апаратом Верховної Ради України.
Текст Подяки, якою нагороджуються іноземці або особи без громадянства, викладається англійською мовою (зразок додається).
10. Вручення Подяки проводиться в урочистому порядку Головою Верховної Ради України або за його дорученням - Першим заступником чи заступником Голови Верховної Ради України, Керівником Апарату Верховної Ради України або його заступником.
11. Подяка зберігається у нагородженої особи.
Дублікат Подяки може бути видано, як виняток, один раз за умови, що нагороджена особа втратила її внаслідок форс-мажорних обставин (обставин непереборної сили) або з інших обставин, які не залежали від неї.
12. Особа, нагороджена Подякою, може бути представлена до нагородження іншою відзнакою Верховної Ради України не раніше ніж через три роки з дня нагородження Подякою.
Додаток
до Положення
про Подяку Голови
Верховної Ради України
{Зразок бланку Подяки Голови Верховної Ради України}
Додаток 2
до розпорядження
Голови Верховної Ради України
від 29.12.2025 № 2006
ПОЛОЖЕННЯ
про Цінний подарунок Голови Верховної Ради України
1. Це Положення визначає умови нагородження, порядок внесення і розгляду подання про нагородження та доданих до нього документів, прийняття рішення про нагородження або про відмову у нагородженні відзнакою Верховної Ради України "Цінний подарунок Голови Верховної Ради України", порядок вручення, використання та зберігання, а також граничну кількість таких відзнак, що можуть бути вручені впродовж календарного року.
2. Відзнакою Верховної Ради України "Цінний подарунок Голови Верховної Ради України" нагороджуються:
1) громадяни України - за особистий внесок у розвиток парламентаризму та демократії, зміцнення засад місцевого самоврядування, розвиток територіальних громад;
2) іноземці та особи без громадянства - за особистий внесок у розвиток дружніх відносин України з іншими державами.
3. Гранична кількість відзнак Верховної Ради України "Цінний подарунок Голови Верховної Ради України", що можуть бути вручені впродовж календарного року, їх перелік визначаються щорічно Головою Верховної Ради України з урахуванням видатків, затверджених кошторисом Верховної Ради України на відповідний рік.
4. Подання про нагородження відзнакою Верховної Ради України "Цінний подарунок Голови Верховної Ради України" вноситься на ім'я Голови Верховної Ради України Керівником Апарату Верховної Ради України, Головою Верховної Ради Автономної Республіки Крим, головою обласної ради, Київської або Севастопольської міської ради, керівником центрального органу виконавчої влади, іншого державного органу, керівником підприємства, установи та організації, об'єднання громадян (далі - суб'єкт подання).
5. Суб'єкт подання може внести не більше одного подання про нагородження відзнакою Верховної Ради України "Цінний подарунок Голови Верховної Ради України" протягом календарного року.
6. До подання про нагородження відзнакою Верховної Ради України "Цінний подарунок Голови Верховної Ради України" додаються такі документи:
1) біографічна довідка особи, представленої до нагородження, в якій зазначаються основні біографічні дані, відомості про трудову і громадську діяльність, заслуги, за які особа представлена до нагородження;
2) засвідчена копія документа, що посвідчує особу та підтверджує громадянство України, або засвідчена копія документа, що посвідчує особу та підтверджує її спеціальний статус;
3) згода особи, представленої до нагородження, на обробку її персональних даних.
Біографічна довідка особи, представленої до нагородження, подається за підписом керівника центрального органу виконавчої влади, іншого державного органу, органу місцевого самоврядування, юридичної особи, командира військового з'єднання, частини і підрозділу військового формування, утвореного відповідно до закону, та скріплюється печаткою (за наявності печатки).
7. Подання про нагородження відзнакою Верховної Ради України "Цінний подарунок Голови Верховної Ради України" та додані до нього документи за дорученням Голови Верховної Ради України спрямовуються до Комісії з питань нагородження відзнакою Верховної Ради України "Цінний подарунок Голови Верховної Ради України" (далі - Комісія) для розгляду та підготовки пропозицій.
8. Організацію підготовки матеріалів для розгляду Комісією, підготовку висновку щодо відповідності клопотання та доданих до нього документів вимогам цього Положення здійснює Апарат Верховної Ради України.
9. Подання про нагородження відзнакою Верховної Ради України "Цінний подарунок Голови Верховної Ради України" розглядається Комісією протягом одного місяця з дня його отримання для розгляду відповідно до пункту 7 цього Положення.
10. За результатами розгляду Комісія вносить пропозиції (ухвалює висновок) про нагородження відзнакою Верховної Ради України "Цінний подарунок Голови Верховної Ради України" на розгляд Голови Верховної Ради України.
11. Про нагородження відзнакою Верховної Ради України "Цінний подарунок Голови Верховної Ради України" видається розпорядження Голови Верховної Ради України.
12. Забезпечення цінними подарунками, до яких можуть належати предмети особистого користування, побутового призначення тощо, здійснює Апарат Верховної Ради України в межах видатків, затверджених кошторисом Верховної Ради України на відповідний рік.
Вартість цінного подарунка, передбаченого цим Положенням, не може перевищувати двох місячних розмірів мінімальної заробітної плати, встановленої на 1 січня відповідного календарного року.
13. Вручення відзнаки Верховної Ради України "Цінний подарунок Голови Верховної Ради України" проводиться в урочистому порядку Головою Верховної Ради України або за його дорученням - Першим заступником Голови Верховної Ради України чи заступником Голови Верховної Ради України, Керівником Апарату Верховної Ради України або його заступником.
14. Відзнака Верховної Ради України "Цінний подарунок Голови Верховної Ради України" зберігається у нагородженої особи.
У разі втрати чи пошкодження відзнаки Верховної Ради України "Цінний подарунок Голови Верховної Ради України" її дублікат, копія або аналог не видаються.
15. Особа, нагороджена відзнакою Верховної Ради України "Цінний подарунок Голови Верховної Ради України", може бути представлена до нагородження іншою відзнакою Верховної Ради України не раніше ніж через три роки з дня нагородження.
Додаток 3
до розпорядження
Голови Верховної Ради України
від 29.12.2025 № 2006
ПОЛОЖЕННЯ
про Подяку комітету Верховної Ради України
1. Це Положення визначає умови нагородження, порядок внесення і розгляду подання про нагородження та доданих до нього документів, прийняття рішення про нагородження або про відмову у нагородженні відзнакою Верховної Ради України "Подяка комітету Верховної Ради України" (далі - Подяка комітету), порядок її вручення та зберігання, а також граничну кількість такої відзнаки, що може бути вручена впродовж календарного року.
2. Подяка комітету є відзнакою Верховної Ради України, якою нагороджуються за успіхи у відповідній сфері діяльності згідно з предметом відання комітету Верховної Ради України (далі - комітет):
1) громадяни України - за бездоганну працю, зразкове виконання службових обов'язків, значні особисті досягнення у професійній діяльності, лідерство та ініціативність у забезпеченні сталого розвитку України, активну участь у законотворчій діяльності, забезпечення захисту прав і свобод людини і громадянина, утвердження національної ідеї, патріотизм, активну громадянську позицію;
2) трудові колективи підприємств, установ та організацій, об'єднання громадян, військові з'єднання, частини і підрозділи військових формувань, утворених відповідно до закону, - за сприяння реалізації державної політики у сферах розвитку економіки, науки, культури, у військовій, державній, громадській, соціальній та інших сферах, за внесок у розбудову демократичної, правової держави.
3. Гранична кількість подяк комітету, що можуть бути вручені впродовж календарного року, визначається щорічно Головою Верховної Ради України за пропозиціями голів комітетів Верховної Ради України з урахуванням видатків, затверджених кошторисом Верховної Ради України на відповідний рік.
4. Подання про нагородження Подякою комітету вноситься на ім'я голови комітету Верховної Ради України (далі - голова комітету) головою депутатської фракції (депутатської групи) у Верховній Раді України, народним депутатом України, Керівником Апарату Верховної Ради України, керівником центрального органу виконавчої влади, іншого державного органу, органу місцевого самоврядування, головою обласної, районної ради, міським головою, головою обласної, Київської або Севастопольської міської державної адміністрації, керівником військово-цивільної адміністрації, командиром військового з'єднання, частини або підрозділу військового формування, утвореного відповідно до закону, керівником правоохоронного органу або його територіального органу, керівником юридичної особи (далі - суб'єкт подання).
5. У разі представлення до нагородження у зв'язку з ювілейною датою, державним чи професійним святом подання про нагородження Подякою комітету вноситься не пізніше ніж за 30 днів до відповідної дати.
6. До подання про нагородження Подякою комітету додаються такі документи:
1) стосовно громадян:
біографічна довідка, в якій зазначаються основні біографічні дані, відомості про трудову і громадську діяльність, заслуги, за які особа представлена до нагородження, підписана керівником та скріплена печаткою за основним місцем роботи особи, представленої до нагородження (за наявності печатки), а в разі якщо особа не працює або якщо діяльність, за яку особу може бути представлено до нагородження, не пов'язана з основним місцем роботи, - відповідно органом місцевого самоврядування за місцем проживання або об'єднанням громадян;
засвідчена копія документа, що посвідчує особу та підтверджує громадянство України, або засвідчена копія документа, що посвідчує особу та підтверджує її спеціальний статус;
згода особи, представленої до нагородження, на обробку її персональних даних;
2) щодо трудових колективів підприємств, установ та організацій, об'єднань громадян, військових з'єднань, частин і підрозділів військових формувань, утворених відповідно до закону, - довідка про успіхи у відповідній сфері діяльності, підписана їхнім керівником та скріплена печаткою (за наявності печатки).
7. Подання про нагородження Подякою комітету та додані до них документи за дорученням голови комітету опрацьовує секретаріат комітету та готує проект відповідного рішення комітету.
8. Про нагородження Подякою комітету приймається рішення комітету.
9. Оформлення Подяки комітету на бланку (зразок додається) здійснюється секретаріатом комітету. Ведення обліку нагороджених Подякою комітету здійснюється секретаріатом комітету та відповідним підрозділом Апарату Верховної Ради України на підставі витягів з протоколів засідань комітетів.
10. Вручення Подяки комітету проводиться, як правило, на засіданні комітету в урочистому порядку головою комітету або за його дорученням - першим заступником чи заступником голови комітету, секретарем комітету або головою підкомітету комітету.
11. Подяка комітету після її вручення зберігається у нагородженої особи.
Дублікат Подяки комітету може бути видано, як виняток, один раз за умови, що нагороджена особа втратила її внаслідок форс-мажорних обставин (обставин непереборної сили) або з інших обставин, які не залежали від неї.
12. Особа, нагороджена Подякою комітету, може бути представлена до нагородження іншою відзнакою Верховної Ради України не раніше ніж через один рік після нагородження Подякою комітету.
Додаток
до Положення
про Подяку комітету
Верховної Ради України
{Зразок бланку Подяки комітету Верховної Ради України}