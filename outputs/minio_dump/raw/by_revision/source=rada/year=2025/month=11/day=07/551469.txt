МІНІСТЕРСТВО ЕКОНОМІКИ, ДОВКІЛЛЯ ТА СІЛЬСЬКОГО ГОСПОДАРСТВА УКРАЇНИ
НАКАЗ
07.11.2025 № 1148
Зареєстровано в Міністерстві
юстиції України
23 грудня 2025 року
за № 1927/45333
Про затвердження Положення про комісію з акредитації організацій колективного управління та Порядку розгляду заяв про акредитацію організацій колективного управління
Відповідно до статей 4 і 16 Закону України «Про ефективне управління майновими правами правовласників у сфері авторського права і (або) суміжних прав», абзацу четвертого пункту 3 розділу II «Прикінцеві та перехідні положення» Закону України від 10 жовтня 2024 року № 4017-IX «Про внесення змін до деяких законодавчих актів України у зв'язку з прийняттям Закону України «Про адміністративну процедуру»»,
НАКАЗУЮ:
1. Затвердити такі, що додаються:
Положення про комісію з акредитації організацій колективного управління;
Порядок розгляду заяв про акредитацію організацій колективного управління.
2. Управлінню інтелектуальної власності та інновацій в установленому законодавством порядку подати цей наказ на державну реєстрацію до Міністерства юстиції України.
3. Визнати таким, що втратив чинність, наказ Міністерства розвитку економіки, торгівлі та сільського господарства України від 18 вересня 2020 року № 1827 «Про затвердження Положення про комісію з акредитації організацій колективного управління», зареєстрований у Міністерстві юстиції України 05 жовтня 2020 року за № 972/35255.
4. Цей наказ набирає чинності з дня його офіційного опублікування.
5. Контроль за виконанням цього наказу покласти на заступника Міністра економіки, довкілля та сільського господарства України згідно з розподілом обов'язків.
Міністр економіки,
довкілля та сільського
господарства України
Олексій СОБОЛЕВ
ПОГОДЖЕНО:
Голова Державної регуляторної служби України
Олексій КУЧЕР
ЗАТВЕРДЖЕНО
Наказ Міністерства
економіки, довкілля
та сільського
господарства України
07 листопада 2025 року № 1148
Зареєстровано в Міністерстві
юстиції України
23 грудня 2025 року
за № 1927/45333
Положення
про комісію з акредитації організацій колективного управління
I. Загальні положення
1. Це Положення визначає повноваження комісії з акредитації організацій колективного управління (далі - комісія), її склад, порядок формування, вимоги до членів, строк повноважень та правила її діяльності.
2. Комісія є постійно діючим дорадчим органом Мінекономіки, що в межах повноважень, визначених Законом України «Про ефективне управління майновими правами правовласників у сфері авторського права і (або) суміжних прав», розглядає подані для участі в конкурсі заяви про акредитацію організацій колективного управління (далі - заяви) та додані до них відомості і документи та ухвалює рекомендації щодо акредитації організацій колективного управління (далі - рекомендації).
3. Комісія у своїй діяльності керується Конституцією України, законами України, указами Президента України і постановами Верховної Ради України, прийнятими відповідно до Конституції та законів України, актами Кабінету Міністрів України, цим Положенням та іншими актами законодавства.
4. Діяльність комісії ґрунтується на принципах верховенства права, законності, неупередженості, незалежності, прозорості, достовірності, рівності всіх учасників перед законом, об'єктивності, відкритості, гласності, колегіальності.
II. Структура, склад і порядок формування комісії
1. До складу комісії входять вісім членів, а саме:
Міністр економіки, довкілля та сільського господарства України (заступник Міністра) - голова комісії;
від Мінекономіки - одна особа (заступник голови комісії);
від Міністерства культури України - одна особа;
від Національної ради України з питань телебачення і радіомовлення - одна особа;
від громадських об'єднань, асоціацій, що представляють користувачів,- одна особа;
від громадських об'єднань, асоціацій, творчих спілок, що представляють правовласників,- одна особа;
від міжнародних організацій у сфері авторського права або від міжнародних організацій у сфері суміжних прав - дві особи, які беруть участь у розгляді питань відповідно до їх компетенції.
2. Для визначення представників від Міністерства культури України та Національної ради України з питань телебачення і радіомовлення Мінекономіки надсилає до цих органів державної влади запит з проханням надати кандидатуру до складу комісії із зазначенням інформації щодо кандидата (прізвище, ім'я, по батькові (за наявності), посада, адреса для листування та номер телефону).
3. Для визначення представників від громадських об'єднань, асоціацій, творчих спілок та міжнародних організацій, визначених у пункті 1 цього розділу, Мінекономіки розміщує на офіційному вебсайті оголошення про прийом пропозицій щодо кандидатур до складу комісії із зазначенням початкової та кінцевої дати їх прийому.
Пропозиції щодо кандидатур, які подаються до Мінекономіки, повинні містити: прізвище, ім'я, по батькові (за наявності), місце роботи, посаду, досвід практичної діяльності у сфері авторського права та/або суміжних прав, адресу для листування, номер телефону, категорію представників, від якої подається кандидат, сфери обов'язкового та/або розширеного колективного управління, яких стосується діяльність громадського об'єднання, асоціації, творчої спілки, міжнародної організації (або її членів), що подали кандидатуру.
Для формування оптимального складу комісії подаються додаткові відомості від:
громадських об'єднань, асоціацій, творчих спілок, що представляють правовласників,- про загальний обсяг винагороди за попередній звітний період, що отримали правовласники, які є їх членами;
громадських об'єднань, асоціацій, що представляють користувачів,- про загальний обсяг винагороди за попередній звітний період, яку сплатили користувачі, які є їх членами;
міжнародних організацій у сфері авторського права і (або) суміжних прав - про загальний обсяг винагороди, щодо якої здійснюють діяльність міжнародні організації (або їх члени) у сфері авторського права і (або) суміжних прав, за попередній звітний період.
Членом комісії від громадських об'єднань, асоціацій, творчих спілок, визначених у пункті 1 цього розділу, не може бути особа, досвід практичної діяльності якої у сфері авторського права і (або) суміжних прав становить менше ніж три роки.
4. Членом комісії не може бути особа, до якої застосовано персональні спеціальні економічні та інші обмежувальні заходи (санкції).
5. Персональний склад комісії затверджується наказом Мінекономіки строком на три роки. За вмотивованим поданням голови комісії її персональний склад може бути змінено раніше зазначеного строку з урахуванням пунктів 2-4 цього розділу шляхом прийняття Мінекономіки відповідного наказу.
6. Голова комісії:
забезпечує організацію діяльності комісії;
повідомляє членів комісії про дату, час і місце проведення засідання;
відповідає за виконання покладених на комісію завдань і функцій;
оголошує порядок денний засідання комісії.
За відсутності голови комісії його обов'язки виконує заступник голови комісії.
7. Член комісії має право:
особисто (без залучення сторонніх осіб, крім перекладача) ознайомлюватися у приміщенні Мінекономіки із заявами та доданими до них відомостями і документами, поданими до Мінекономіки;
брати участь в ухваленні рекомендацій комісії шляхом голосування;
викладати письмово окрему думку щодо рекомендацій як додаток до протоколу засідання комісії, що є його невід'ємною частиною, яка подається не пізніше ніж на наступний робочий день з дня засідання комісії;
уносити пропозиції до порядку денного засідання комісії;
підписувати протокол засідання комісії.
Член комісії, делегований міжнародними організаціями у сфері авторського права і (або) суміжних прав, під час реалізації своїх прав, визначених абзацами другим - шостим цього пункту, може користуватися послугами перекладача.
8. Член комісії зобов'язаний:
ознайомлюватися у приміщенні Мінекономіки із заявами та доданими до них відомостями і документами, поданими до Мінекономіки, та брати участь у засіданнях комісії;
виконувати в межах, передбачених цим Положенням, доручення голови комісії;
не розголошувати відомості, що стали йому відомими під час розгляду заяв та доданих до них відомостей і документів, та не використовувати отримані відомості у своїх інтересах або інтересах третіх осіб;
заявляти самовідвід за наявності обставин, що викликають у нього сумніви в неупередженості або об'єктивності;
повідомляти в письмовій формі голову комісії про обставини, що можуть свідчити про наявність конфлікту інтересів під час виконання своїх повноважень;
уживати заходів щодо недопущення виникнення конфлікту інтересів під час розгляду поданих для участі в конкурсі заяв та доданих до них відомостей і документів та ухвалення рекомендацій.
9. У разі виникнення обставин, що можуть свідчити про наявність у члена комісії конфлікту інтересів, він зобов'язаний не пізніше наступного робочого дня з моменту, коли такий член комісії дізнався чи повинен був дізнатися про наявність у нього конфлікту інтересів, але не пізніше початку засідання повідомити членів комісії щодо відомих обставин, які можуть вплинути або впливають на об'єктивність чи неупередженість ухвалення ним рекомендацій. Після надання зазначеного повідомлення такий член комісії може бути присутнім на засіданні комісії, проте він не має права брати участь у процесі розгляду та ухвалення рекомендацій.
10. Член комісії підлягає відводу (самовідводу) у разі, якщо він прямо чи опосередковано заінтересований у результатах розгляду заяв та доданих до них відомостей і документів та ухваленні рекомендацій комісією, та з інших підстав, визначених статтею 23 Закону України «Про адміністративну процедуру».
За наявності підстав, зазначених у цьому пункті, член комісії зобов'язаний заявити про самовідвід. З цих самих підстав відвід члену комісії може бути заявлено іншим членом комісії або організацією колективного управління, що бере участь у конкурсі на визначення акредитованої організації колективного управління.
Відвід (самовідвід) повинен бути вмотивованим і заявлятись у письмовій формі шляхом подання відповідної заяви голові комісії. Самовідвід повинен бути заявлений членом комісії невідкладно після ознайомлення із заявами та доданими до них відомостями і документами до дня ухвалення рекомендацій комісії шляхом голосування.
11. Рішення про відвід чи про відмову у відводі з відповідним обґрунтуванням приймається головою комісії невідкладно, а за наявності обґрунтованих причин - у строк не більше трьох робочих днів з дня виявлення підстав, передбачених пунктом 10 цього розділу, про що повідомляється особа, яка заявила відвід. У разі ухвалення рішення про відвід члена комісії він може бути присутнім на засіданні комісії, проте не має права брати участь у процесі розгляду та ухвалення рекомендацій.
Рішення про відвід чи про відмову у відводі фіксується у протоколі засідання комісії.
12. У разі неналежного виконання членом комісії своїх обов'язків або подання заяви про добровільне припинення членства в комісії за поданням голови комісії Мінекономіки відповідним наказом вносить зміни до персонального складу комісії.
13. Подання кандидатури на заміну члена комісії, якого виключено зі складу комісії відповідно до пункту 12 цього розділу, здійснюється в порядку, визначеному цим Положенням.
14. Члени комісії беруть участь у її роботі на громадських засадах і на безоплатній основі.
15. Організаційне та матеріально-технічне забезпечення діяльності комісії здійснюється Мінекономіки.
III. Правила роботи комісії
1. Формою роботи комісії є засідання, які проводяться за наявності заяв та доданих до них відомостей і документів для розгляду. Засідання комісії можуть проводитися в режимі відеоконференцїї.
Засідання комісії є правоможним, якщо на ньому присутні не менше ніж шість членів комісії.
2. Комісія ухвалює рекомендації шляхом голосування простою більшістю голосів членів комісії, які беруть участь у її засіданні. У разі рівного розподілу голосів вирішальним є голос голови комісії.
Окрема думка члена комісії, який утримався або не згоден з ухваленими рекомендаціями, викладається в письмовій формі і додається до протоколу засідання комісії.
За результатами розгляду заяв та доданих до них відомостей і документів комісія ухвалює рекомендації, які підписують усі члени комісії, які брали участь у засіданні. Якщо внаслідок звільнення члена комісії, який брав участь у відповідному засіданні, його тимчасової непрацездатності або з інших поважних причин рекомендації не можуть бути ним підписані, у рекомендаціях робиться про це запис.
3. Під час засідання комісії ведеться протокол, що повинен містити, зокрема, перелік присутніх на ньому осіб, порядок денний, ухвалені рекомендації, у тому числі результати голосування. Протокол підписують усі члени комісії, які брали участь у її засіданні, протягом п'яти робочих днів з дня проведення цього засідання.
4. Формою роботи комісії є відкриті засідання. Відкритість засідання забезпечується шляхом вільного доступу представників громадських об'єднань, асоціацій, творчих спілок, що представляють користувачів і правовласників, міжнародних організацій у сфері авторського права і (або) суміжних прав (які не входять до персонального складу комісії), без права виступу та голосу на відповідному засіданні комісії.
Доступ зазначених представників забезпечується за умови попередньої реєстрації, що розпочинається за два робочих дні до проведення засідання та триває 24 години в режимі реального часу (онлайн) за посиланням, що розміщується на вебсайті Мінекономіки.
Якщо засідання комісії проводиться в режимі відеоконференції, відкритість засідання забезпечується доступом громадськості до перегляду відеотрансляції шляхом розміщення гіперпосилання в оголошенні з датою засідання комісії.
5. Рекомендації комісії повинні містити:
дату та місце проведення засідання комісії;
перелік членів комісії, які брали участь у засіданні;
пропозиції щодо акредитації організації колективного управління із зазначенням сфери акредитації та повного найменування організації колективного управління;
мотивування (обґрунтування) комісії;
результати голосування («за», «проти», «утримався») членів комісії.
Заступник начальника
управління інтелектуальної
власності та інновацій -
начальник відділу
державної політики
у сфері інтелектуальної
власності
Інна ШАТОВА