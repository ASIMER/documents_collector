КАБІНЕТ МІНІСТРІВ УКРАЇНИ
ПОСТАНОВА
від 30 березня 2023 р. № 446
Київ
Про затвердження Порядку реєстрації, перереєстрації зареєстрованих безробітних та ведення обліку осіб, які шукають роботу
{Із змінами, внесеними згідно з Постановами КМ
№ 1390 від 27.12.2023
№ 562 від 17.05.2024
№ 1542 від 27.12.2024
№ 554 від 02.05.2025
№ 839 від 14.07.2025 - з урахуванням змін, внесених Постановою КМ № 1403 від 29.10.2025
№ 931 від 30.07.2025
№ 1402 від 29.10.2025
№ 1403 від 29.10.2025
№ 40 від 07.01.2026}
Відповідно до частини другої статті 43 Закону України “Про зайнятість населення” Кабінет Міністрів України постановляє:
1. Затвердити Порядок реєстрації, перереєстрації зареєстрованих безробітних та ведення обліку осіб, які шукають роботу, що додається.
2. Визнати такими, що втратили чинність, постанови Кабінету Міністрів України згідно з переліком, що додається.
Прем'єр-міністр України
Д. ШМИГАЛЬ
Інд. 73
ЗАТВЕРДЖЕНО
постановою Кабінету Міністрів України
від 30 березня 2023 р. № 446
ПОРЯДОК
реєстрації, перереєстрації зареєстрованих безробітних та ведення обліку осіб, які шукають роботу
Загальна частина
1. Цей Порядок визначає процедуру реєстрації, перереєстрації зареєстрованих безробітних та ведення обліку осіб, які шукають роботу, філією регіонального, а також обласного, Київського міського, міського, районного, міськрайонного центру зайнятості (до їх припинення) Державної служби зайнятості (далі - центри зайнятості).
{Пункт 1 із змінами, внесеними згідно з Постановою КМ № 839 від 14.07.2025}
2. Терміни, що вживаються у цьому Порядку, мають таке значення:
безпосереднє відвідування центру зайнятості - засіб комунікації, що використовується центром зайнятості під час надання соціальних послуг у центрах зайнятості (далі - надання соціальних послуг) суб'єктам ринку праці за їх фізичної присутності;
відвідування центру зайнятості - безпосереднє відвідування центру зайнятості або дистанційна комунікація у визначений кар'єрним радником та/або спеціалізованим кар'єрним радником та погоджений із суб'єктом ринку праці день для відвідування;
дистанційна комунікація - засіб електронної комунікації, що використовується центром зайнятості під час надання соціальних послуг суб'єктам ринку праці без їх фізичної присутності;
облік осіб, які шукають роботу, - внесення до Єдиної інформаційно-аналітичної системи даних про осіб, які шукають роботу;
особа, яка шукає роботу, - особа, яка звернулася до центру зайнятості з метою отримання послуг із сприяння працевлаштуванню та яка не має статусу зареєстрованого безробітного відповідно до цього Порядку;
перереєстрація безробітного - поновлення попередньої реєстрації безробітного, якщо після її припинення безробітний не працевлаштувався;
припинення реєстрації безробітного - позбавлення (втрата) статусу зареєстрованого безробітного;
реєстрація безробітного - надання особі, яка шукає роботу, статусу зареєстрованого безробітного.
Терміни “адміністратор центру зайнятості”, “індивідуальний план працевлаштування”, “кар'єрний радник”, “спеціалізований кар'єрний радник” вживаються у значенні, наведеному в Порядку надання соціальних послуг суб'єктам ринку праці кар'єрними радниками, спеціалізованими кар'єрними радниками, консультантами по роботі з роботодавцями, затвердженому постановою Кабінету Міністрів України від 17 березня 2023 р. № 237 (Офіційний вісник України, 2023 р., № 34, ст. 1799).
Інші терміни вживаються у значенні, наведеному в Законах України “Про зайнятість населення”, “Про імміграцію”, “Про забезпечення прав і свобод внутрішньо переміщених осіб”, “Про біженців та осіб, які потребують додаткового або тимчасового захисту”, “Про статус ветеранів війни, гарантії їх соціального захисту”, “Про загальнообов'язкове державне соціальне страхування на випадок безробіття”, “Про торгово-промислові палати в Україні” та “Про соціальний і правовий захист осіб, стосовно яких встановлено факт позбавлення особистої свободи внаслідок збройної агресії проти України, та членів їхніх сімей”.
{Пункт 2 в редакції Постанови КМ № 1403 від 29.10.2025}
Облік осіб, які шукають роботу
3. Обліку підлягають особи, які шукають роботу та звернулися до центру зайнятості незалежно від наявності або відсутності у таких осіб задекларованого/зареєстрованого місця проживання, одним з таких способів:
безпосередньо;
за наявності технічної можливості засобами Єдиного державного вебпорталу електронних послуг (далі - Портал Дія), у тому числі з використанням мобільного додатка Порталу Дія (Дія);
через центр надання адміністративних послуг (далі - центр надання послуг) засобами Порталу Дія (за наявності технічної можливості).
{Пункт 3 із змінами, внесеними згідно з Постановою КМ № 1403 від 29.10.2025, в редакції Постанови КМ № 40 від 07.01.2026}
4. Особи, які шукають роботу та звернулися до центру зайнятості безпосередньо або через центр надання послуг:
{Абзац перший пункту 4 із змінами, внесеними згідно з Постановою КМ № 40 від 07.01.2026}
1) пред'являють документ, що посвідчує особу:
громадяни України - паспорт громадянина України або інший документ, що посвідчує особу та підтверджує громадянство України, або єДокумент (на період воєнного стану);
іноземці та особи без громадянства, які постійно проживають в Україні, визнані в Україні біженцями або особами, які потребують додаткового захисту, яким надано в Україні притулок чи тимчасовий захист, а також ті, що одержали дозвіл на імміграцію, - посвідку на постійне проживання або електронну посвідку на постійне проживання (далі - е-посвідка на постійне проживання), або посвідчення біженця або особи, яка потребує додаткового захисту або якій надано тимчасовий захист;
2) пред'являють відомості про реєстраційний номер облікової картки платника податків з документа, виданого контролюючим органом, що підтверджує реєстрацію у Державному реєстрі фізичних осіб - платників податків (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідному контролюючому органу і мають відмітку або запис у паспорті громадянина України, - копію паспорта громадянина України у формі книжечки, в якому проставлено відмітку про відмову від прийняття реєстраційного номера облікової картки платника податків, чи паспорта громадянина України у формі картки із записом про відмову від прийняття реєстраційного номера облікової картки платника податків в електронному безконтактному носії);
3) інформують про освіту, досвід роботи (за наявності), зайнятість або перебування у трудових відносинах (за наявності).
Особа з інвалідністю, яка не досягла встановленого статтею 26 Закону України “Про загальнообов'язкове державне пенсійне страхування” пенсійного віку та отримує пенсію по інвалідності або державну соціальну допомогу відповідно до Законів України “Про державну соціальну допомогу особам з інвалідністю з дитинства та дітям з інвалідністю” та “Про державну соціальну допомогу особам, які не мають права на пенсію, та особам з інвалідністю”, подає копію довідки до акта огляду медико-соціальною експертною комісією (а також за бажанням копію індивідуальної програми реабілітації) або витягу з рішення експертної команди з оцінювання повсякденного функціонування особи та рекомендацій, які є частиною індивідуальної програми реабілітації особи з інвалідністю.
Під час воєнного стану у разі неможливості надання документа, передбаченого підпунктом 1 цього пункту, внутрішньо переміщені особи, а також особи, які перебувають на територіях, включених до переліку територій, на яких ведуться (велися) бойові дії або тимчасово окупованих Російською Федерацією, затвердженого Мінрозвитку, мають право на послуги, передбачені пунктом 5 цього Порядку.
За бажанням особа, яка шукає роботу, може стати на облік осіб, які шукають роботу, шляхом надсилання резюме засобами Порталу Дія, а у разі технічної реалізації з використанням мобільного додатка Порталу Дія (Дія) або через центр надання послуг.
{Абзац дев'ятий пункту 4 із змінами, внесеними згідно з Постановою КМ № 40 від 07.01.2026}
Форма резюме затверджується Державним центром зайнятості.
{Пункт 4 із змінами, внесеними згідно з Постановами КМ № 1542 від 27.12.2024, № 554 від 02.05.2025; в редакції Постанови КМ № 1403 від 29.10.2025}
5. Особи, які не пред'явили документи, зазначені у пункті 4 цього Порядку, мають право на отримання інформації про соціальні послуги, що надаються центром зайнятості.
6. Особі, яка шукає роботу і пред'явила документи, зазначені в пункті 4 цього Порядку, або пройшла електронну ідентифікацію та автентифікацію користувача на Порталі Дія, а у разі технічної реалізації з використанням мобільного додатка Порталу Дія (Дія), зокрема з використанням інтегрованої системи електронної ідентифікації, кваліфікованого електронного підпису або удосконаленого електронного підпису, що базується на кваліфікованому сертифікаті електронного підпису, або інших засобів електронної ідентифікації, які дають змогу однозначно встановити особу, соціальні послуги та заходи сприяння зайнятості населення надаються та здійснюються у межах та спосіб, що передбачені законодавством про зайнятість населення та загальнообов'язкове державне соціальне страхування на випадок безробіття.
Облік осіб, які шукають роботу, здійснюється шляхом внесення даних про таких осіб до Єдиної інформаційно-аналітичної системи.
{Абзац другий пункту 6 із змінами, внесеними згідно з Постановою КМ № 40 від 07.01.2026}
До Єдиної інформаційно-аналітичної системи вносяться такі персональні дані про особу, яка шукає роботу:
прізвище, власне ім'я, по батькові (за наявності);
стать;
серія (за наявності) та номер паспорта громадянина України або дані іншого документа, що посвідчує особу та підтверджує громадянство України, або дані посвідки на постійне проживання, або посвідчення біженця або особи, яка потребує додаткового захисту або якій надано тимчасовий захист;
число, місяць та рік народження;
реєстраційний номер облікової картки платника податків або серія (за наявності) та номер паспорта громадянина України (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідному контролюючому органу і мають відмітку в паспорті громадянина України);
унікальний номер запису в Єдиному державному демографічному реєстрі (за наявності);
місце пошуку роботи;
відомості про освіту та досвід роботи (за наявності);
бажаний засіб комунікації з центром зайнятості (безпосереднє відвідування центру зайнятості та/або дистанційна комунікація);
інші відомості, передбачені цим Порядком, зокрема отримані з реєстрів та баз даних.
На підставі зазначених даних формується персональна картка. Форма персональної картки затверджується Мінекономіки.
Персональна картка ведеться в електронній формі в Єдиній інформаційно-аналітичній системі.
За запитом особи на основі даних її персональної картки центром зайнятості або центром надання послуг (за наявності технічної можливості) видаються довідки про перебування особи, яка шукає роботу, на обліку в центрі зайнятості/реєстрації безробітного, про проведені виплати та про суми нарахованого доходу, які автоматично формуються засобами Порталу Дія в довільній формі, придатній для сприйняття їх змісту, з урахуванням вимог, визначених Державним центром зайнятості.
{Пункт 6 доповнено новим абзацом згідно з Постановою КМ № 40 від 07.01.2026}
Порядок внесення, обробки, використання та захисту персональних даних, що вносяться до Єдиної інформаційно-аналітичної системи, строки та умови їх зберігання, умови та процедура зміни, видалення або знищення персональних даних тощо затверджуються Державною службою зайнятості з урахуванням вимог Законів України “Про захист персональних даних” і “Про інформацію”.
{Пункт 6 із змінами, внесеними згідно з Постановою КМ № 562 від 17.05.2024; в редакції Постанови КМ № 1403 від 29.10.2025}
7. Працівники, які втратили частину заробітної плати внаслідок вимушеного скорочення передбаченої законодавством тривалості робочого часу у зв'язку із зупиненням (скороченням) виробництва продукції (виконання робіт, надання послуг) без припинення трудових відносин, беруться на облік на умовах, визначених цим Порядком. Такі особи мають право брати участь у громадських та інших роботах тимчасового характеру за направленням центру зайнятості.
Зазначені працівники під час воєнного стану можуть залучатися до суспільно корисних робіт за направленням центру зайнятості.
8. У разі прийняття рішення про звільнення працівника відповідно до пунктів 2, 4, 6, 8 частини першої статті 36, пунктів 2, 6, 10, 11 частини першої статті 40 Кодексу законів про працю України та повідомлення ним про це центру зайнятості не пізніше ніж за два тижні така особа береться на облік у центрі зайнятості в день звернення та має право на першочергове формування її резюме, розміщення його на офіційному веб-сайті Державного центру зайнятості, профорієнтацію, інформаційно-консультаційні послуги та послуги з пошуку роботи з метою працевлаштування до набуття статусу зареєстрованого безробітного.
Під час воєнного стану право на першочергове формування резюме, розміщення його на офіційному веб-сайті Державного центру зайнятості, профорієнтацію, інформаційно-консультаційні послуги та послуги з пошуку роботи з метою працевлаштування мають також внутрішньо переміщені особи.
9. Особи, звільнені з військової служби після участі у проведенні антитерористичної операції, у здійсненні заходів із забезпечення національної безпеки і оборони, відсічі і стримування збройної агресії Російської Федерації в Донецькій та Луганській областях, забезпеченні їх здійснення, у заходах, необхідних для забезпечення оборони України, захисту безпеки населення та інтересів держави у зв'язку з військовою агресією Російської Федерації проти України, беруться на облік у центрі зайнятості та мають право на першочергове отримання послуг центру зайнятості.
Право на першочергове отримання послуг центру зайнятості також мають особи, звільнені з військової служби, які були мобілізовані під час воєнного стану до Збройних Сил, а також особи, які брали участь у заходах підготовки та виконанні завдань територіальної оборони як добровольці Сил територіальної оборони Збройних Сил, члени добровольчих формувань територіальних громад.
10. Особа, яка подала заяву про надання (поновлення) статусу зареєстрованого безробітного та призначення (поновлення) виплати допомоги по безробіттю, проходить профілювання відповідно до методики, затвердженої Мінекономіки.
{Пункт 10 із змінами, внесеними згідно з Постановою КМ № 1390 від 27.12.2023; в редакції Постанови КМ № 839 від 14.07.2025}
11. Облік особи, яка шукає роботу, припиняється:
1) з дня:
реєстрації її як безробітної;
подання заяви про припинення обліку в електронній формі засобами Порталу Дія, а у разі технічної реалізації з використанням мобільного додатка Порталу Дія (Дія);
{Абзац третій підпункту 1 пункту 11 в редакції Постанови КМ № 1403 від 29.10.2025}
смерті;
2) у разі незвернення особою за послугами до центру зайнятості протягом 120 календарних днів з наступного дня після останнього дня звернення. Облік припиняється автоматично на 121 календарний день.
{Підпункт 2 пункту 11 із змінами, внесеними згідно з Постановами КМ № 839 від 14.07.2025, № 1403 від 29.10.2025}
Реєстрація безробітних
12. Статус зареєстрованого безробітного надається (поновлюється) особам, які зазначені у частині першій статті 43 Закону України “Про зайнятість населення”, у день подання ними особистої заяви про надання (поновлення) статусу зареєстрованого безробітного та призначення (поновлення) виплати допомоги по безробіттю до будь-якого обраного ними центру зайнятості незалежно від наявності або відсутності у таких осіб задекларованого/зареєстрованого місця проживання (перебування). Зазначена заява подається до обраного центру зайнятості. Форма такої заяви затверджується Державним центром зайнятості.
{Абзац перший пункту 12 із змінами, внесеними згідно з Постановою КМ № 40 від 07.01.2026}
Датою надання (поновлення) або відмови у наданні (поновленні) статусу зареєстрованого безробітного, припинення реєстрації безробітного є дата подання відповідної заяви.
{Пункт 12 із змінами, внесеними згідно з Постановою КМ № 1402 від 29.10.2025; в редакції Постанови КМ № 1403 від 29.10.2025}
13. Заява про надання (поновлення) статусу зареєстрованого безробітного та призначення (поновлення) виплати допомоги по безробіттю та заява про припинення реєстрації безробітного можуть бути подані в електронній формі засобами Порталу Дія, а у разі технічної реалізації з використанням мобільного додатка Порталу Дія (Дія) особою, яка:
1) пройшла електронну ідентифікацію та автентифікацію, а у разі технічної реалізації з використанням інтегрованої системи електронної ідентифікації, кваліфікованого електронного підпису чи печатки або удосконаленого електронного підпису чи печатки, що базується на кваліфікованому сертифікаті електронного підпису чи печатки, а також інших засобів ідентифікації із середнім або високим рівнем довіри, які дають змогу встановити особу;
2) має паспорт громадянина України та/або паспорт громадянина України для виїзду за кордон, сформований засобами Єдиного державного демографічного реєстру, та/або реєстраційний номер облікової картки платника податків (крім фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідному контролюючому органу і мають відмітку в паспорті громадянина України), або один з таких документів: посвідка на постійне проживання або е-посвідка на постійне проживання, або посвідчення біженця, або посвідчення особи, яка потребує додаткового захисту, або посвідчення особи, якій надано тимчасовий захист.
У разі подання особою заяви про надання (поновлення) статусу зареєстрованого безробітного та призначення (поновлення) виплати допомоги по безробіттю в електронній формі засобами Порталу Дія, а у разі технічної реалізації з використанням мобільного додатка Порталу Дія (Дія) така особа:
заповнює та підписує зазначену заяву, яка формується засобами Порталу Дія;
подає до обраного нею центру зайнятості зазначену заяву;
обирає та/або відкриває поточний рахунок, до якого емітовано електронний платіжний засіб “Дія.Картка”.
До заяви про надання (поновлення) статусу зареєстрованого безробітного та призначення (поновлення) виплати допомоги по безробіттю в електронній формі додаються відомості та/або відомості про документи, передбачені пунктами 18-20 цього Порядку. Отримання/підтвердження відомостей про такі документи та/або відомостей, які містяться в таких документах, здійснюється в порядку електронної інформаційної взаємодії між Порталом Дія та електронними інформаційними ресурсами або інформаційними системами органів державної влади під час формування заяви. У разі неможливості отримання та підтвердження відомостей про такі документи та/або відомостей, які містяться в таких документах, в порядку електронної інформаційної взаємодії між Порталом Дія та електронними інформаційними ресурсами або інформаційними системами органів державної влади під час формування заяви особа отримує засобами Порталу Дія, а у разі технічної реалізації з використанням мобільного додатка Порталу Дія (Дія) повідомлення щодо відомостей та документів, які не були підтверджені/отримані у порядку інформаційної взаємодії. Такі документи та/або відомості витребовуються центром зайнятості у відповідного державного органу, органу місцевого самоврядування, юридичної особи незалежно від організаційно-правової форми, що є володільцем (держателем, розпорядником) таких відомостей або видав відповідний документ (далі - уповноважений орган) з використанням систем електронної інформаційної взаємодії або систем електронного документообігу із застосуванням у них відповідних комплексних систем захисту інформації з підтвердженою відповідністю за результатами державної експертизи чи авторизованих систем з безпеки або шляхом отримання сертифіката відповідності стандарту інформаційної безпеки, виданого органом з оцінки відповідності.
Уповноважений орган зобов'язаний надати центру зайнятості запитувані документи та/або відомості або повідомити обґрунтовану причину їх відсутності не пізніше ніж через сім календарних днів з дня надходження запиту.
У разі відсутності запитуваних документів та/або відомостей, а також наявності розбіжностей у відповідних державних електронних інформаційних ресурсах центр зайнятості інформує особу засобами Порталу Дія, а у разі технічної реалізації з використанням мобільного додатка Порталу Дія (Дія) про відсутність документів та/або відомостей (наявність розбіжностей) і строки подання необхідних документів та/або відомостей.
Віддалений кваліфікований електронний підпис “Дія.Підпис” (“Дія ID”) або кваліфікований електронний підпис, або удосконалений електронний підпис, що базується на кваліфікованому сертифікаті електронного підпису, особи чи адміністратора центру надання послуг (у разі подання заяви через центр надання послуг) накладається на заяву про надання (поновлення) статусу зареєстрованого безробітного та призначення (поновлення) виплати допомоги по безробіттю, заяву про припинення реєстрації безробітного, заяву про отримання соціальних послуг та виплати допомоги по безробіттю в іншому центрі зайнятості, подані в електронній формі, а також додані електронні копії оригіналів документів (фотокопії).
{Абзац одинадцятий пункту 13 із змінами, внесеними згідно з Постановою КМ № 40 від 07.01.2026}
Заяви реєструються автоматично в центрі зайнятості в день їх надходження.
За наявності технічної можливості формування заяви про надання (поновлення) статусу зареєстрованого безробітного та призначення (поновлення) виплати допомоги по безробіттю в електронній формі здійснюється з урахуванням відомостей, отриманих через Портал Дія з інших електронних інформаційних ресурсів або інформаційних систем органів державної влади у порядку електронної інформаційної взаємодії, зокрема:
з Державного реєстру фізичних осіб - платників податків - щодо підтвердження відповідності даних про реєстраційний номер облікової картки платника податків;
з Єдиного державного реєстру юридичних осіб, фізичних осіб - підприємців та громадських формувань - про наявність чи відсутність статусу фізичної особи - підприємця;
з Єдиної державної електронної бази з питань освіти - про студентський квиток (форму здобуття освіти) та документ про освіту (тип, серію, номер, найменування закладу освіти, освітньо-кваліфікаційний рівень);
із системи загальнообов'язкового державного пенсійного страхування - відомості про особу, які містяться в персональній обліковій картці системи персоніфікованого обліку та реєстрі застрахованих осіб Державного реєстру загальнообов'язкового державного соціального страхування;
з єдиної інформаційної системи МВС - про недійсні, викрадені або втрачені паспорти та про перетин кордону особою, яка шукає роботу, на момент подання заяви про надання (поновлення) статусу зареєстрованого безробітного та призначення (поновлення) виплати допомоги по безробіттю;
з Єдиної інформаційної бази даних про внутрішньо переміщених осіб - про номер, дату видачі довідки про взяття на облік внутрішньо переміщеної особи та найменування органу, що її видав;
з Державного реєстру актів цивільного стану громадян - про народження (відомості про дитину, батька, матір), шлюб, розірвання шлюбу, зміну імені, смерть; про серію та номер свідоцтва про народження дитини, реквізити документа, що підтверджує зміну імені (у разі зміни прізвища, власного імені, по батькові), шлюб або розірвання шлюбу, смерть особи; щодо державної реєстрації народження із зазначенням відомостей про батька відповідно до частини першої статті 135 Сімейного кодексу України;
з Єдиної інформаційної системи соціальної сфери - про осіб, яким призначена, нарахована та якими отримується соціальна допомога;
з централізованого банку даних з проблем інвалідності - про осіб з інвалідністю, дітей з інвалідністю;
з Єдиного державного демографічного реєстру - прізвище, власне ім'я та по батькові (за наявності) фізичної особи; серія (за наявності) та номер паспорта громадянина України; дата народження; унікальний номер запису в Єдиному державному демографічному реєстрі; відомості про зареєстроване/задеклароване місце проживання особи, зняття особи з реєстрації місця проживання (у разі відсутності такої інформації у відомчій інформаційній системі ДМС); відомості про оформлення документів для виїзду за кордон на постійне проживання або залишення на постійне проживання за кордоном;
з відомчої інформаційної системи ДМС - відомості про зареєстроване/задеклароване місце проживання особи, зняття особи з реєстрації місця проживання;
з Єдиного державного реєстру ветеранів війни - про наявність статусу ветеранів війни, осіб, які мають особливі заслуги перед Батьківщиною, постраждалих учасників Революції Гідності, членів сімей загиблих (померлих) ветеранів війни, членів сімей загиблих (померлих) Захисників і Захисниць України.
Електронна інформаційна взаємодія між Єдиною інформаційно-аналітичною системою та електронними інформаційними ресурсами або системами органів державної влади здійснюється засобами системи електронної взаємодії державних електронних інформаційних ресурсів “Трембіта” відповідно до Порядку електронної (технічної та інформаційної) взаємодії, затвердженого постановою Кабінету Міністрів України від 8 вересня 2016 р. № 606 “Деякі питання електронної взаємодії електронних інформаційних ресурсів” (Офіційний вісник України, 2016 р., № 73, ст. 2455; 2021 р., № 52, ст. 3216; 2023 р., № 11, ст. 721).
Порядок надання/блокування доступу (підключення робочих місць) співробітників центру зайнятості до Порталу Дія здійснюється відповідно до вимог законодавства.
Зареєстрований безробітний може подати заяву про припинення реєстрації безробітного:
{Абзац двадцять восьмий пункту 13 в редакції Постанови КМ № 40 від 07.01.2026}
у паперовій формі під час безпосереднього відвідування центру зайнятості;
{Абзац пункту 13 в редакції Постанови КМ № 40 від 07.01.2026}
в електронній формі:
{Абзац пункту 13 в редакції Постанови КМ № 40 від 07.01.2026}
засобами Порталу Дія, у тому числі з використанням мобільного додатка Порталу Дія (Дія) (за наявності технічної можливості), з використанням віддаленого кваліфікованого електронного підпису “Дія. Підпис” (“Дія ID”), кваліфікованого електронного підпису або удосконаленого електронного підпису, що базується на кваліфікованому сертифікаті електронного підпису, зареєстрованого безробітного;
{Абзац пункту 13 в редакції Постанови КМ № 40 від 07.01.2026}
через центр надання послуг засобами Порталу Дія (за наявності технічної можливості) з використанням кваліфікованого електронного підпису або удосконаленого електронного підпису, що базується на кваліфікованому сертифікаті електронного підпису, адміністратора центру надання послуг.
{Абзац пункту 13 в редакції Постанови КМ № 40 від 07.01.2026}
Заява про припинення реєстрації безробітного подається у довільній формі та повинна містити такі відомості:
прізвище, власне ім'я, по батькові (за наявності);
унікальний номер запису в Єдиному державному демографічному реєстрі (за наявності);
найменування центру зайнятості, в якому особа зареєстрована;
підставу для припинення реєстрації.
Особа несе відповідальність за достовірність даних, зазначених у поданій заяві.
{Пункт 13 із змінами, внесеними згідно з Постановами КМ № 1390 від 27.12.2023, № 931 від 30.07.2025; в редакції Постанови КМ № 1403 від 29.10.2025}
14. У разі подання заяви про надання (поновлення) статусу зареєстрованого безробітного та призначення (поновлення) виплати допомоги по безробіттю в електронній формі з використанням мобільного додатка Порталу Дія (Дія) особою, яка після введення воєнного стану (починаючи з 7 травня 2022 р.) перебуває на територіях, включених до переліку територій, на яких ведуться (велися) бойові дії або тимчасово окупованих Російською Федерацією, затвердженого Мінрозвитку, документи, визначені пунктами 18-20 цього Порядку, не додаються під час воєнного стану.
Зареєстрований безробітний під час першого фактичного відвідування центру зайнятості, в якому він зареєстрований, після припинення чи скасування воєнного стану зобов'язаний подати документи, перелік яких визначено пунктами 18-20 цього Порядку (крім документів, які наявні у реєстрах та базах даних або підтверджені уповноваженими органами).
{Пункт 14 із змінами, внесеними згідно з Постановами КМ № 1390 від 27.12.2023, № 931 від 30.07.2025; в редакції Постанови КМ № 1403 від 29.10.2025}
15. Під час воєнного стану статусу зареєстрованого безробітного може також набути член добровольчого формування територіальної громади, який відповідно до законодавства уклав контракт добровольця територіальної оборони на безоплатній основі (у межах дії зазначеного контракту). Форма довідки щодо підтвердження укладення контракту на безоплатній основі затверджується Державним центром зайнятості.
16. Особи, які закінчили або припинили навчання у закладах загальної середньої, професійної, фахової передвищої та вищої освіти, звільнилися із базової військової або альтернативної (невійськової) служби і вперше приймаються на роботу та зареєструвалися в центрі зайнятості протягом шести місяців з дня закінчення або припинення навчання чи звільнення із служби, мають право на додаткові гарантії у сприянні працевлаштуванню.
{Пункт 16 із змінами, внесеними згідно з Постановою КМ № 1403 від 29.10.2025}
17. Особам, які навчаються за денною формою у закладах загальної середньої, професійної (професійно-технічної), фахової передвищої та вищої освіти, а також особам, у яких відсутній страховий стаж, крім тих, що зазначені у частині другій статті 6 Закону України “Про загальнообов'язкове державне соціальне страхування на випадок безробіття”, не може бути надано статус зареєстрованого безробітного.
18. Для надання статусу зареєстрованого безробітного та внесення інформації до персональної картки щодо особи, яка шукає роботу, перевіряються/отримуються такі відомості/документи:
{Абзац перший пункту 18 в редакції Постанови КМ № 1403 від 29.10.2025}
про трудову діяльність з реєстру застрахованих осіб Державного реєстру загальнообов'язкового державного соціального страхування шляхом (в результаті) електронної інформаційної взаємодії між Порталом Дія та Пенсійним фондом України. У разі неможливості отримання інформації про трудову діяльність у порядку електронної інформаційної взаємодії особа подає трудову книжку (за наявності) або контракт, або цивільно-правовий договір, або документ, що підтверджує припинення останнього виду зайнятості. Особа, яка втратила такі документи, пред'являє дублікат трудової книжки чи довідку архівної установи про прийняття та звільнення з роботи;
{Абзац другий пункту 18 в редакції Постанови КМ № 1403 від 29.10.2025}
про освіту з Єдиної державної електронної бази з питань освіти - документ про освіту. У разі відсутності відповідної інформації в Єдиній державній електронній базі з питань освіти особа пред'являє документ про освіту або його дублікат (за наявності такого документа або дубліката), або єДокумент про освіту;
{Абзац третій пункту 18 в редакції Постанови КМ № 1403 від 29.10.2025}
військовий квиток осіб рядового, сержантського і старшинського складу (для осіб, які звільнилися із базової військової служби), а під час воєнного стану та проведення мобілізації - військово-обліковий документ (військовий квиток, тимчасове посвідчення військовозобов'язаного, посвідчення про приписку до призовної дільниці з відміткою про взяття на військовий облік у територіальному центрі комплектування та соціальної підтримки або з відміткою про виключення з військового обліку відповідно до статті 37 Закону України “Про військовий обов'язок і військову службу”), зокрема в електронній формі відповідно до Порядку оформлення (створення) та видачі військово-облікового документа для призовників, військовозобов'язаних та резервістів, затвердженого постановою Кабінету Міністрів України від 16 травня 2024 р. № 559 (Офіційний вісник України, 2024 р., № 49, ст. 2978).
{Абзац четвертий пункту 18 із змінами, внесеними згідно з Постановами КМ № 839 від 14.07.2025, № 1403 від 29.10.2025}
Внутрішньо переміщена особа для отримання статусу зареєстрованого безробітного та призначення (поновлення) виплати допомоги по безробіттю звертається до обраного нею центру зайнятості незалежно від місця проживання, наявності/відсутності у таких осіб задекларованого/зареєстрованого місця проживання (перебування) із заявою про надання (поновлення) статусу зареєстрованого безробітного та призначення (поновлення) виплати допомоги по безробіттю та пред'являє довідку про взяття на облік внутрішньо переміщеної особи відповідно до Порядку оформлення і видачі довідки про взяття на облік внутрішньо переміщеної особи, затвердженого постановою Кабінету Міністрів України від 1 жовтня 2014 р. № 509 “Про облік внутрішньо переміщених осіб” (Офіційний вісник України, 2014 р., № 81, ст. 2296; 2015 р., № 70, ст. 2312).
{Абзац п'ятий пункту 18 в редакції Постанови КМ № 839 від 14.07.2025}
Взята на облік внутрішньо переміщена особа, яка не має документів, необхідних для надання статусу безробітного, отримує статус безробітного без дотримання вимог, передбачених цим Порядком.
{Абзац шостий пункту 18 в редакції Постанови КМ № 839 від 14.07.2025}
На період воєнного стану в Україні особа, яка перебуває на території, яка включена до переліку територій, на яких ведуться (велися) бойові дії або тимчасово окупованих Російською Федерацією, затвердженого Мінрозвитку, може звернутися до будь-якого центру зайнятості будь-якими доступними їй засобами комунікації, зокрема електронними, із заявою про надання (поновлення) статусу зареєстрованого безробітного та призначення (поновлення) виплати допомоги по безробіттю.
{Абзац сьомий пункту 18 в редакції Постанови КМ № 839 від 14.07.2025}
У разі відсутності під час воєнного стану у внутрішньо переміщених осіб, а також осіб, які перебувають на територіях, на яких ведуться бойові дії або тимчасово окупованих Російською Федерацією, документів, необхідних для реєстрації їх як безробітних, центр зайнятості отримує відомості про періоди страхового стажу, трудової діяльності, заробітної плати (доходу, грошового забезпечення) у:
Державному реєстрі фізичних осіб - платників податків;
Єдиному державному реєстрі юридичних осіб, фізичних осіб - підприємців та громадських формувань;
реєстрі страхувальників та реєстрі застрахованих осіб Державного реєстру загальнообов'язкового державного соціального страхування;
єдиній інформаційній системі МВС;
Єдиній інформаційній базі даних про внутрішньо переміщених осіб;
Єдиній державній електронній базі з питань освіти;
податковій звітності за останній звітний період чи за IV квартал 2021 р. або річній звітності за 2021 рік.
Обсяг та структура даних, якими обмінюються суб'єкти електронної взаємодії через програмні інтерфейси електронних інформаційних ресурсів (сервіси), визначаються договорами про інформаційну взаємодію відповідно до законодавства.
181. Для надання (поновлення) статусу зареєстрованого безробітного та призначення (поновлення) виплати допомоги по безробіттю ветерану війни, особі, звільненій з військової служби, демобілізованій особі центр зайнятості може отримувати відомості про періоди страхового стажу, трудової діяльності, заробітну плату (дохід, грошове забезпечення), дані про недійсні документи та перетин державного кордону особою на момент подання заяви, статус внутрішньо переміщеної особи, освіту з:
Державного реєстру фізичних осіб - платників податків;
Єдиного державного реєстру ветеранів війни;
Єдиного державного реєстру юридичних осіб, фізичних осіб - підприємців та громадських формувань;
реєстру страхувальників та реєстру застрахованих осіб Державного реєстру загальнообов'язкового державного соціального страхування;
єдиної інформаційної системи МВС;
Єдиної інформаційної бази даних про внутрішньо переміщених осіб;
Єдиної державної електронної бази з питань освіти.
Обсяг та структура даних, якими обмінюються суб'єкти електронної взаємодії через програмні інтерфейси електронних інформаційних ресурсів (сервіси), визначаються договорами про інформаційну взаємодію відповідно до законодавства.
Центр зайнятості забезпечує автоматизований моніторинг зайнятості ветеранів та демобілізованих осіб за даними реєстру застрахованих осіб Державного реєстру загальнообов'язкового державного соціального страхування.
{Порядок доповнено пунктом 181 згідно з Постановою КМ № 1402 від 29.10.2025}
19. Крім відомостей/документів, зазначених у пункті 18 цього Порядку, для отримання статусу зареєстрованого безробітного подаються:
{Абзац перший пункту 19 із змінами, внесеними згідно з Постановою КМ № 1403 від 29.10.2025}
1) внутрішньо переміщеними особами, а також особами, які під час воєнного стану перебувають на територіях, на яких ведуться бойові дії або тимчасово окупованих Російською Федерацією, мають задеклароване/зареєстроване місце проживання або останнє місце роботи (останній вид зайнятості) на зазначених територіях, але не мали можливості припинити трудовий договір відповідно до пункту 1 частини першої статті 36, статей 38, 39 Кодексу законів про працю України, - заява про припинення трудового договору на підставі пункту 1 частини першої статті 36 або статей 38, 39 Кодексу законів про працю України на ім'я роботодавця, про що центр зайнятості повідомляє роботодавцю (будь-якими засобами комунікації, у тому числі електронними), територіальному органу ДПС та територіальному органу Пенсійного фонду України у порядку інформаційної взаємодії між такими органами. Датою припинення трудового договору є день, що настає за днем подання такої заяви. Форма заяви визначається Державним центром зайнятості.
Така заява подається особами, зазначеними в абзаці першому цього пункту, до центру зайнятості одним з таких способів:
{Абзац третій пункту 19 в редакції Постанови КМ № 40 від 07.01.2026}
в паперовій формі - під час безпосереднього відвідування центру зайнятості;
{Абзац пункту 19 в редакції Постанови КМ № 40 від 07.01.2026}
в електронній формі:
{Абзац пункту 19 в редакції Постанови КМ № 40 від 07.01.2026}
засобами Порталу Дія, у тому числі з використанням мобільного додатка Порталу Дія (Дія) (за наявності технічної можливості);
{Абзац пункту 19 в редакції Постанови КМ № 40 від 07.01.2026}
через центр надання послуг засобами Порталу Дія (за наявності технічної можливості).
{Абзац пункту 19 в редакції Постанови КМ № 40 від 07.01.2026}
На заяву, що подається в електронній формі, накладається віддалений кваліфікований електронний підпис “Дія. Підпис” (“Дія ID”) (у разі подання заяви з використанням мобільного додатка Порталу Дія (Дія) (за наявності технічної можливості), кваліфікований електронний підпис або удосконалений електронний підпис, що базується на кваліфікованому сертифікаті електронного підпису-особи/адміністратора центру надання послуг (у разі подання заяви через центр надання послуг).
{Абзац пункту 19 в редакції Постанови КМ № 40 від 07.01.2026}
У разі коли у осіб, зазначених в абзаці першому цього підпункту, не припинені трудові договори з роботодавцем, який перебуває на непідконтрольній території або щодо якого відсутня інформація про місце перебування, заява зберігається у центрі зайнятості на підконтрольній території до моменту деокупації (розблокування) відповідних територій, після чого протягом семи календарних днів повідомляється роботодавцю (будь-якими засобами комунікації, у тому числі електронними).
Положення абзаців першого та другого цього підпункту не поширюються на припинення трудових договорів із керівниками юридичних осіб незалежно від організаційно - правової форми, а також особами, які обіймають виборні посади;
{Абзац підпункту 1 пункту 19 із змінами, внесеними згідно з Постановою КМ № 1403 від 29.10.2025}
2) членами особистого селянського господарства, для яких така робота була основною (крім осіб, які закінчили або припинили навчання у закладах загальної середньої, професійної, фахової передвищої та вищої освіти, звільнилися із базової військової або альтернативної (невійськової) служби і вперше приймаються на роботу та звернулися для реєстрації до центру зайнятості протягом шести місяців з дня закінчення або припинення навчання чи звільнення із служби), - довідка про припинення ведення особистого селянського господарства або вихід з такого господарства, видана сільською, селищною або міською радою за місцезнаходженням земельної ділянки.
Для цілей цього Порядку ведення особистого селянського господарства вважається основною роботою для члена такого господарства за умови, що протягом 12 місяців, які передували дню звернення до центру зайнятості, він провадив лише таку діяльність чи одночасно перебував у трудових відносинах або був зайнятим згідно з частиною першою статті 4 Закону України “Про зайнятість населення” менше шести місяців.
Положення абзаців першого і другого цього підпункту не поширюються на осіб, які:
мають особисте селянське господарство на території, яка включена до переліку територій, на яких ведуться (велися) бойові дії або тимчасово окупованих Російською Федерацією, затвердженого Мінрозвитку;
проходили військову службу за призовом під час мобілізації, на особливий період;
є внутрішньо переміщеними особами;
під час воєнного стану є членами особистого селянського господарства;
{Підпункт 2 пункту 19 в редакції Постанови КМ № 1403 від 29.10.2025}
3) особами, звільненими з військової служби (крім звільнених із базової військової служби) із Збройних Сил, розвідувальних органів, інших військових формувань, утворених відповідно до законів, Держприкордонслужби, СБУ, Держспецтрансслужби, поліцейськими, особами рядового і начальницького складу Держспецзв'язку, органів внутрішніх справ, органів і підрозділів цивільного захисту, податкової міліції, а також особовим складом воєнізованих аварійно-рятувальних служб, утворених відповідно до законодавства на постійній основі (далі - особи, звільнені з військової служби), які звільнені за станом здоров'я, у зв'язку із скороченням штату або проведенням організаційних заходів без права на пенсію, - військово-обліковий документ, в якому є відмітка про взяття їх на військовий облік у територіальному центрі комплектування та соціальної підтримки (відповідних підрозділах розвідувальних органів) або відмітка про виключення з військового обліку відповідно до статті 37 Закону України “Про військовий обов'язок і військову службу”, зокрема в електронній формі відповідно до Порядку оформлення (створення) та видачі військово-облікового документа для призовників, військовозобов'язаних та резервістів, затвердженого постановою Кабінету Міністрів України від 16 травня 2024 р. № 559 (Офіційний вісник України, 2024 р., № 49, ст. 2978);
{Підпункт 3 пункту 19 із змінами, внесеними згідно з Постановами КМ № 562 від 17.05.2024; в редакції Постанови КМ № 1403 від 29.10.2025}
4) одинокою матір'ю (одиноким батьком), яка (який) здійснює догляд за дитиною з інвалідністю, та одним із батьків, прийомних батьків, батьків-вихователів дитячого будинку сімейного типу, усиновителем, опікуном, піклувальником дитини з інвалідністю підгрупи А, які відповідно до Закону України “Про державну соціальну допомогу особам з інвалідністю з дитинства та дітям з інвалідністю” мають право на призначення надбавки на догляд за дитиною, - відомості про отримання надбавки на догляд за дитиною з інвалідністю, а у разі неможливості отримання таких відомостей з реєстрів та баз даних - довідка про отримання надбавки на догляд за дитиною з інвалідністю, видана органом Пенсійного фонду України.
{Підпункт 4 пункту 19 в редакції Постанови КМ № 1403 від 29.10.2025}
20. Особи, які зазначені у частині першій статті 14 Закону України “Про зайнятість населення” (крім осіб з інвалідністю, які не досягли встановленого статтею 26 Закону України “Про загальнообов'язкове державне пенсійне страхування” пенсійного віку і норматив працевлаштування яких встановлюється згідно із Законом України “Про основи соціальної захищеності осіб з інвалідністю в Україні”) та які мають право на додаткові гарантії у сприянні працевлаштуванню, з метою прискорення їх працевлаштування, крім відомостей/документів, зазначених у пунктах 18 і 19 цього Порядку, надають/пред'являють:
1) один з батьків або особа, яка їх замінює і має на утриманні дитину (дітей) віком до шести років, - відомості про дитину (дітей) та її (їх) батьків, опікунів, піклувальників, прийомних батьків або батьків-вихователів, а у разі неможливості отримання таких відомостей з реєстрів та баз даних:
для батьків - свідоцтво про народження дитини;
для опікунів, піклувальників - рішення районної, районної у м. Києві держадміністрації, виконавчого органу міської, районної у місті, сільської, селищної ради або рішення суду про встановлення опіки, піклування та свідоцтво про народження дитини;
для прийомних батьків - рішення районної, районної у м. Києві держадміністрації, виконавчого органу міської, районної у місті, сільської, селищної ради про влаштування дитини до прийомної сім'ї або договір про влаштування дітей на виховання та спільне проживання у прийомній сім'ї за формою згідно з додатком до Положення про прийомну сім'ю, затвердженого постановою Кабінету Міністрів України від 26 квітня 2002 р. № 565 (Офіційний вісник України, 2002 р., № 18, ст. 926; 2006 р., № 6, ст. 299), та свідоцтво про народження дитини;
для батьків-вихователів - рішення районної, районної у м. Києві держадміністрації, виконавчого органу міської, районної у місті, сільської, селищної ради про влаштування дитини до дитячого будинку сімейного типу або договір про організацію діяльності дитячого будинку сімейного типу за формою згідно з додатком до Положення про дитячий будинок сімейного типу, затвердженого постановою Кабінету Міністрів України від 26 квітня 2002 р. № 564 (Офіційний вісник України, 2002 р., № 18, ст. 925; 2006 р., № 6, ст. 299), та свідоцтво про народження дитини;
2) один з батьків або особа, яка їх замінює і виховує без одного з подружжя дитину віком до 14 років, - відомості про дитину та її батьків, опікунів, піклувальників, прийомних батьків або батьків-вихователів, а у разі неможливості отримання таких відомостей з реєстрів та баз даних:
для батьків - свідоцтво про народження дитини (дітей) та один із документів: свідоцтво про смерть одного з батьків або рішення суду про оголошення одного із батьків померлим, або рішення суду про позбавлення одного з батьків батьківських прав, або рішення суду про визнання одного із батьків безвісти відсутнім, або витяг із Єдиного реєстру осіб, зниклих безвісти за особливих обставин, або вирок суду, за яким особа відбуває покарання у місцях позбавлення волі, або документи, які підтверджують, що особа самостійно виховує та утримує дитину (рішення суду про встановлення факту самостійного виховання дитини або витяг з Державного реєстру актів цивільного стану громадян про державну реєстрацію народження із зазначенням відомостей про батька відповідно до частини першої статті 135 Сімейного кодексу України);
для опікунів, піклувальників - рішення районної, районної у м. Києві держадміністрації, виконавчого органу міської, районної у місті, сільської, селищної ради або рішення суду про встановлення опіки, піклування та свідоцтво про народження дитини;
для прийомних батьків - рішення районної, районної у м. Києві держадміністрації, виконавчого органу міської, районної у місті, сільської, селищної ради про влаштування дитини до прийомної сім'ї або договір про влаштування дітей на виховання та спільне проживання у прийомній сім'ї за формою згідно з додатком до Положення про прийомну сім'ю, затвердженого постановою Кабінету Міністрів України від 26 квітня 2002 р. № 565, та свідоцтво про народження дитини;
для батьків-вихователів - рішення районної, районної у м. Києві держадміністрації, виконавчого органу міської, районної у місті, сільської, селищної ради про влаштування дитини до дитячого будинку сімейного типу або договір про організацію діяльності дитячого будинку сімейного типу за формою згідно з додатком до Положення про дитячий будинок сімейного типу, затвердженого постановою Кабінету Міністрів України від 26 квітня 2002 р. № 564, та свідоцтво про народження дитини;
3) один з батьків або особа, яка їх замінює і виховує без одного з подружжя дитину з інвалідністю (до досягнення нею 18-річного віку), утримує без одного з подружжя повнолітню дитину, яка є особою з інвалідністю (незалежно від віку), та/або повнолітню дитину, яка є особою з інвалідністю I групи (незалежно від причини інвалідності), - відомості про дитину та її батьків, опікунів, піклувальників, прийомних батьків або батьків-вихователів, наявність інвалідності у дитини/повнолітньої дитини, яка є особою з інвалідністю, а у разі неможливості отримання таких відомостей з реєстрів та баз даних:
для підтвердження інвалідності дитини - медичний висновок про дитину з інвалідністю віком до 18 років за формою, затвердженою МОЗ, або індивідуальну програму реабілітації дитини з інвалідністю, видану лікарсько-консультативною комісією лікувально-профілактичного закладу;
для підтвердження інвалідності повнолітньої дитини - довідку до акта огляду медико-соціальною експертною комісією за формою, визначеною МОЗ, або витяг з рішення експертної команди з оцінювання повсякденного функціонування особи, або посвідчення, яке підтверджує відповідний статус, або пенсійне посвідчення чи посвідчення, що підтверджує призначення соціальної допомоги відповідно до Законів України “Про державну соціальну допомогу особам з інвалідністю з дитинства та дітям з інвалідністю”, “Про державну соціальну допомогу особам, які не мають права на пенсію, та особам з інвалідністю”, в яких зазначено групу та причину інвалідності, або довідку для отримання пільг особами з інвалідністю, які не мають права на пенсію чи соціальну допомогу, за формою, затвердженою Мінсоцполітики;
для батьків - свідоцтво про народження дитини (дітей) та один із документів: свідоцтво про смерть одного з батьків або рішення суду про оголошення одного із батьків померлим, або рішення суду про позбавлення одного з батьків батьківських прав, або рішення суду про визнання одного із батьків безвісти відсутнім, або витяг із Єдиного реєстру осіб, зниклих безвісти за особливих обставин, або вирок суду, за яким особа відбуває покарання у місцях позбавлення волі, або документи, які підтверджують, що особа самостійно виховує та утримує дитину (рішення суду про встановлення факту самостійного виховання дитини або витяг з Державного реєстру актів цивільного стану громадян про державну реєстрацію народження із зазначенням відомостей про батька відповідно до частини першої статті 135 Сімейного кодексу України);
для опікунів, піклувальників - рішення районної, районної у м. Києві держадміністрації, виконавчого органу міської, районної у місті, сільської, селищної ради або рішення суду про встановлення опіки, піклування та свідоцтво про народження дитини;
для прийомних батьків - рішення районної, районної у м. Києві держадміністрації, виконавчого органу міської, районної у місті, сільської, селищної ради про влаштування дитини до прийомної сім'ї або договір про влаштування дітей на виховання та спільне проживання у прийомній сім'ї за формою згідно з додатком до Положення про прийомну сім'ю, затвердженого постановою Кабінету Міністрів України від 26 квітня 2002 р. № 565, та свідоцтво про народження дитини;
для батьків-вихователів - рішення районної, районної у м. Києві держадміністрації, виконавчого органу міської, районної у місті, сільської, селищної ради про влаштування дитини до дитячого будинку сімейного типу або договір про організацію діяльності дитячого будинку сімейного типу за формою згідно з додатком до Положення про дитячий будинок сімейного типу, затвердженого постановою Кабінету Міністрів України від 26 квітня 2002 р. № 564, та свідоцтво про народження дитини;
4) дитина-сирота або дитина, позбавлена батьківського піклування, - відомості про наявність у особи статусу дитини-сироти, дитини, позбавленої батьківського піклування, а у разі неможливості отримання таких відомостей з реєстрів та баз даних - копію рішення місцевого органу виконавчої влади чи органу місцевого самоврядування про надання статусу дитини-сироти або дитини, позбавленої батьківського піклування;
5) особа, яка звільнена після відбування покарання або примусового лікування, за умови відсутності будь-якого виду зайнятості з дати звільнення до дати реєстрації у центрі зайнятості - відповідну довідку установи, в якій така особа відбувала покарання або проходила примусове лікування;
6) особа, якій виповнилося 15 років (до досягнення нею 16-річного віку) та яка за згодою одного з батьків або особи, яка їх замінює, може, як виняток, прийматися на роботу, - заяву одного з батьків, піклувальників, прийомних батьків або батьків-вихователів про згоду на працевлаштування такої особи або електронну копію оригіналу такої заяви (фотокопію), відомості про дитину та її батьків, піклувальників, прийомних батьків або батьків-вихователів, а у разі неможливості отримання таких відомостей з реєстрів та баз даних - паспорт громадянина України особи та паспорт громадянина України одного з батьків, піклувальників, прийомних батьків або батьків-вихователів, а також:
для батьків - свідоцтво про народження дитини;
для піклувальників - рішення районної, районної у м. Києві держадміністрації, виконавчого органу міської, районної у місті, сільської, селищної ради або рішення суду про встановлення піклування та свідоцтво про народження дитини;
для прийомних батьків - рішення районної, районної у м. Києві держадміністрації, виконавчого органу міської, районної у місті, сільської, селищної ради про влаштування дитини до прийомної сім'ї або договір про влаштування дітей на виховання та спільне проживання у прийомній сім'ї за формою згідно з додатком до Положення про прийомну сім'ю, затвердженого постановою Кабінету Міністрів України від 26 квітня 2002 р. № 565, та свідоцтво про народження дитини;
для батьків-вихователів - рішення районної, районної у м. Києві держадміністрації, виконавчого органу міської, районної у місті, сільської, селищної ради про влаштування дитини до дитячого будинку сімейного типу або договір про організацію діяльності дитячого будинку сімейного типу за формою згідно з додатком до Положення про дитячий будинок сімейного типу, затвердженого постановою Кабінету Міністрів України від 26 квітня 2002 р. № 564, та свідоцтво про народження дитини;
7) учасники бойових дій, зазначені у пунктах 19-21 частини першої статті 6 Закону України “Про статус ветеранів війни, гарантії їх соціального захисту”, - відомості про наявність статусу учасника бойових дій або посвідчення учасника бойових дій (оригінал або електронне посвідчення ветерана) та у разі потреби копію довідки про безпосередню участь особи в антитерористичній операції, забезпеченні її проведення і захисті незалежності, суверенітету та територіальної цілісності України або копію довідки про участь особи у здійсненні заходів із забезпечення національної безпеки і оборони, відсічі і стримування збройної агресії Російської Федерації в Донецькій та Луганській областях, забезпеченні їх здійснення, або копію довідки про безпосередню участь особи у заходах, необхідних для забезпечення оборони України, захисту безпеки населення та інтересів держави у зв'язку з військовою агресією Російської Федерації проти України.
Інформація про отримання статусу зареєстрованого безробітного особами, встановленими цим підпунктом, передається до Єдиного державного реєстру ветеранів війни шляхом інформаційної взаємодії між Мінветеранів та Державним центром зайнятості;
8) особи, стосовно яких згідно із Законом України “Про соціальний і правовий захист осіб, стосовно яких встановлено факт позбавлення особистої свободи внаслідок збройної агресії проти України, та членів їхніх сімей” встановлено факт позбавлення особистої свободи внаслідок збройної агресії проти України, після їх звільнення - відомості про факт позбавлення особистої свободи внаслідок збройної агресії проти України та звільнення, а у разі неможливості отримання таких відомостей з реєстрів та баз даних - довідку про перебування осіб у місцях несвободи внаслідок збройної агресії проти України або інтернування в нейтральних державах;
9) непрацюючі працездатні особи, які отримують державну соціальну допомогу малозабезпеченим сім'ям, - відомості про призначення державної соціальної допомоги малозабезпеченим сім'ям, а у разі неможливості отримання таких відомостей з реєстрів та баз даних - копію рішення органу Пенсійного фонду України про призначення державної соціальної допомоги малозабезпеченим сім'ям;
10) особи з інвалідністю внаслідок війни - відомості про наявність інвалідності, а у разі неможливості отримання таких відомостей з реєстрів та баз даних - посвідчення особи з інвалідністю внаслідок війни/електронне посвідчення ветерана, витяг з рішення експертної команди з оцінювання повсякденного функціонування особи та/або інші документи, передбачені законодавством.
{Пункт 20 із змінами, внесеними згідно з Постановою КМ № 1542 від 27.12.2024; в редакції Постанови КМ № 1403 від 29.10.2025}
21. Для прийняття рішення про надання (поновлення) статусу зареєстрованого безробітного та призначення (поновлення) виплати допомоги по безробіттю кар'єрний радник та/або спеціалізований кар'єрний радник у разі неотримання необхідних відомостей в порядку електронної інформаційної взаємодії вносить до Єдиної інформаційно-аналітичної системи відомості з документів, зазначених у пунктах 18-20 цього Порядку, а також з реєстрів та баз даних, зазначених у пункті 18 цього Порядку, та аналізує персональну картку особи, яка подала заяву про надання (поновлення) статусу зареєстрованого безробітного та призначення (поновлення) виплати допомоги по безробіттю.
{Пункт 21 в редакції Постанови КМ № 1403 від 29.10.2025}
22. Рішення про надання (поновлення) статусу зареєстрованого безробітного чи відмову у наданні (поновленні) такого статусу, припинення реєстрації як безробітного, призначення (поновлення) виплати допомоги по безробіттю чи відмову у наданні такої виплати приймається центром зайнятості в день подання особою відповідної заяви, а для осіб, зазначених у підпункті 1 пункту 19 цього Порядку, - з дня, що настає за днем припинення трудових відносин (іншого виду зайнятості) у порядку, визначеному Законом України “Про зайнятість населення”.
У разі подання заяви в електронній формі засобами Порталу Дія та успішного проходження автоматизованої верифікації відомостей, необхідних для прийняття рішення, шляхом їх звірки з відомостями, що містяться в державних електронних інформаційних ресурсах (реєстрах), рішення про надання (поновлення) статусу зареєстрованого безробітного, припинення реєстрації як безробітного чи відмову у наданні (поновленні) такого статусу приймається автоматично програмними засобами Порталу Дія за результатами перевірки відсутності або наявності підстав для відмови, передбачених пунктом 23 цього Порядку.
{Пункт 22 доповнено новим абзацом згідно з Постановою КМ № 40 від 07.01.2026}
У разі подання відповідної заяви в електронній формі у неробочий час робочого дня, неробочий день, пізніше ніж за годину до закінчення робочого дня, святковий або вихідний день рішення, визначені абзацом першим цього пункту, приймаються центром зайнятості не пізніше ніж протягом першого робочого дня, що настає за днем подання такої заяви.
У разі виникнення форс-мажорних обставин (обставин непереборної сили) та/або відсутності технічної можливості рішення, визначене абзацами першим і другим цього пункту, приймається протягом двох робочих днів, що настають за днем закінчення форс-мажорних обставин (обставин непереборної сили), та/або за наявності технічної можливості для його прийняття.
У разі подання особою заяви про надання (поновлення) статусу зареєстрованого безробітного та призначення (поновлення) виплати допомоги по безробіттю разом з електронними копіями оригіналів документів (фотокопіями), які непридатні для сприйняття та/або зчитування (обробки), центр зайнятості залишає таку заяву без руху (розгляду), про що не пізніше ніж протягом робочого дня, що настає за днем подання (реєстрації) такої заяви, повідомляє особі із зазначенням виявлених недоліків, способу та строку їх усунення особою.
У разі усунення особою виявлених під час подання заяви недоліків у строк, визначений абзацом четвертим цього пункту, така заява вважається поданою в день її першого подання (реєстрації в центрі зайнятості). Строк прийняття рішення щодо такої заяви продовжується на строк залишення такої заяви без руху (розгляду). Рішення приймається не пізніше ніж протягом робочого дня, що настає за днем закінчення строку для прийняття такого рішення.
Не допускається залишення без руху (розгляду) заяви, поданої до центру зайнятості, в якій усунуто виявлені недоліки, зазначені в повідомленні про залишення заяви без руху (розгляду).
Доведення до відома особи інформації (відомостей), зокрема про прийняті рішення, визначені цим пунктом, здійснюється центром зайнятості шляхом надсилання повідомлення засобами Порталу Дія не пізніше ніж протягом робочого дня, що настає за днем прийняття відповідного рішення.
Інформація (відомості), надіслана (надіслані) у спосіб, визначений абзацами четвертим і сьомим цього пункту, вважається (вважаються) такою (такими), що доведена (доведені) до відома особи в день її (їх) надсилання, що відображається в персональній картці такої особи.
{Пункт 22 в редакції Постанови КМ № 1403 від 29.10.2025}
23. Підставами для відмови у наданні (поновленні) статусу зареєстрованого безробітного є:
1) відсутність на дату прийняття рішення про надання (поновлення) статусу зареєстрованого безробітного документів та відомостей з реєстрів та баз даних, зазначених у пунктах 18 і 19 цього Порядку;
2) встановлення факту зайнятості особи (крім зайнятості працею, пов'язаною з організацією підготовки та проведенням виборів Президента України, народних депутатів України, місцевих виборів, виконання обов'язків присяжного у суді), у тому числі отримання повідомлення від роботодавця про працевлаштування особи;
3) подання заяви про надання (поновлення) статусу зареєстрованого безробітного особою, яка не зазначена у частині першій статті 43 Закону України “Про зайнятість населення”;
4) відмова від складення та підписання індивідуального плану працевлаштування;
5) неповернення особою коштів (у разі прийняття рішення про повернення суми матеріального забезпечення та вартості соціальних послуг за попередньої реєстрації за результатами проведеного розслідування страхового випадку, судового рішення або інших підстав, передбачених законодавством);
6) наявність в особи статусу зареєстрованого безробітного;
7) подання особою заяви про надання статусу зареєстрованого безробітного раніше строку, встановленого абзацом першим пункту 24, абзацами третім, четвертим, шостим пункту 34 цього Порядку.
Відсутність у особи задекларованого/зареєстрованого місця проживання не є підставою для відмови у наданні статусу зареєстрованого безробітного.
24. {Абзац перший пункту 24 виключено на підставі Постанови КМ № 839 від 14.07.2025}
Рішення центру зайнятості про відмову у наданні (поновленні) статусу зареєстрованого безробітного може бути оскаржене в установленому законодавством порядку.
25. За бажанням зареєстрованого безробітного для нього складається індивідуальний план працевлаштування.
Примірна форма індивідуального плану працевлаштування, порядок та умови його складення, виконання затверджуються Мінекономіки.
{Пункт 25 в редакції Постанови КМ № 839 від 14.07.2025}
{Пункт 26 виключено на підставі Постанови КМ № 839 від 14.07.2025}
27. Підбір підходящої роботи для зареєстрованого безробітного та особи, яка шукає роботу, здійснюється відповідно до Закону України “Про зайнятість населення” з урахуванням побажань такої особи.
{Пункт 27 в редакції Постанови КМ № 839 від 14.07.2025}
28. Зареєстрований безробітний під час отримання послуг центру зайнятості має право замінити кар'єрного радника (спеціалізованого кар'єрного радника) на підставі поданої ним заяви до центру зайнятості в електронній формі засобами Порталу Дія, а у разі технічної реалізації з використанням мобільного додатка Порталу Дія (Дія), зазначивши вмотивовані причини заміни.
{Абзац перший пункту 28 в редакції Постанови КМ № 1403 від 29.10.2025}
Керівник центру зайнятості розглядає подану заяву та приймає відповідне рішення про заміну кар'єрного радника (спеціалізованого кар'єрного радника).
Відвідування центру зайнятості
29. Зареєстрований безробітний зобов'язаний відвідувати центр зайнятості, в якому він зареєстрований, не рідше ніж один раз на 30 календарних днів.
{Абзац перший пункту 29 в редакції Постанови КМ № 1403 від 29.10.2025}
До відвідування центру зайнятості прирівнюється безпосереднє відвідування центру зайнятості та/або дистанційна комунікація, що здійснюється у визначені кар'єрним радником та/або спеціалізованим кар'єрним радником і погоджені із зареєстрованим безробітним день і час для відвідування.
{Абзац другий пункту 29 в редакції Постанови КМ № 1403 від 29.10.2025}
Факт відвідування зареєстрованим безробітним центру зайнятості фіксується співробітником центру зайнятості у персональній картці такої особи.
{Абзац третій пункту 29 в редакції Постанови КМ № 1403 від 29.10.2025}
Дистанційна комунікація здійснюється засобами ІР-телефонії Державної служби зайнятості із записом (з використанням технічних засобів) розмов або засобами Порталу Дія, а у разі технічної реалізації з використанням мобільного додатка Порталу Дія (Дія) із фіксацією обміну повідомленнями між співробітниками центру зайнятості та зареєстрованими безробітними та є фактом підтвердження здійснення такої комунікації.
{Абзац четвертий пункту 29 в редакції Постанови КМ № 1403 від 29.10.2025}
У разі безпосереднього відвідування центру зайнятості зареєстрований безробітний зобов'язаний пред'явити паспорт громадянина України або інший документ, що посвідчує особу та підтверджує громадянство України, або єДокумент (на період воєнного стану), або посвідку на постійне проживання, або е-посвідку на постійне проживання, або посвідчення біженця, або посвідчення особи, яка потребує додаткового захисту, або посвідчення особи, якій надано тимчасовий захист, та за потреби - трудову книжку (за наявності).
{Абзац п'ятий пункту 29 в редакції Постанови КМ № 1403 від 29.10.2025}
У разі виїзду за кордон зареєстрований безробітний зобов'язаний протягом трьох робочих днів до дня перетину кордону повідомити кар'єрному раднику та/або спеціалізованому кар'єрному раднику будь-якими засобами електронної комунікації (зокрема засобами Порталу Дія, а у разі технічної реалізації з використанням мобільного додатка Порталу Дія (Дія) про виїзд за межі України, що відображається у персональній картці такої особи, а у разі перебування за кордоном понад строк, визначений Законом України “Про зайнятість населення”, - подати до центру зайнятості відповідну заяву про припинення реєстрації як безробітного.
{Абзац пункту 29 в редакції Постанови КМ № 1403 від 29.10.2025}
Зареєстрований безробітний, який з поважної причини не зміг відвідати центр зайнятості у день і час, установлені кар'єрним радником та/або спеціалізованим кар'єрним радником для відвідування, повинен відвідати центр зайнятості не пізніше ніж у день, що настає після дня закінчення дії обставин, що були поважною причиною, за умови підтвердження її наявності відповідними документами (відомостями). У разі коли такий день припадає на вихідний, святковий або інший неробочий день, зареєстрований безробітний повинен відвідати центр зайнятості у перший робочий день, що настає за ним.
{Абзац пункту 29 в редакції Постанови КМ № 1403 від 29.10.2025}
Поважними причинами, наявність яких підтверджена відповідними документами (електронними відомостями), є: хвороба громадянина, смерть членів його сім'ї та родичів, догляд за хворою дитиною віком до 14 років, відвідування лікарні, судових та правоохоронних органів, територіальних центрів комплектування та соціальної підтримки, інших державних установ та інші обставини, які унеможливлюють відвідування центру зайнятості (у тому числі виїзд зареєстрованого безробітного за кордон на лікування (у тому числі членів його сім'ї) або у зв'язку із смертю близьких родичів, нещасним випадком, що стався за кордоном із зареєстрованим безробітним або членами його сім'ї, відсутністю транспортного сполучення та можливості повернення в Україну у зв'язку з карантином, надзвичайною ситуацією, надзвичайним станом або іншими обмежувальними заходами, що введені країною або транспортною компанією).
Дата наступного відвідування зареєстрованим безробітним центру зайнятості, в якому він зареєстрований, встановлюється кар'єрним радником (спеціалізованим кар'єрним радником) не рідше ніж один раз на 30 календарних днів з урахуванням ситуації, яка склалася на регіональному ринку праці, за погодженням із зареєстрованим безробітним, що зазначається в додатку до персональної картки, та може бути відстрочена більш як на 30 календарних днів у зв'язку з поданням:
довідки-виклику на сесію та заяви зареєстрованого безробітного про невідвідування центру зайнятості протягом періоду сесії чи захисту дипломної роботи в разі навчання за заочною чи вечірньою формою у закладах освіти не за направленням центру зайнятості (до наступного робочого дня після закінчення сесії чи захисту дипломної роботи з урахуванням часу, необхідного для проїзду від місця навчання);
повістки про призов на навчальні або перевірочні збори у Збройні Сили відповідно до Закону України “Про військовий обов'язок і військову службу” (до наступного робочого дня після закінчення зборів з урахуванням часу, необхідного для проїзду від місця зборів);
заяви про надання дозволу не відвідувати центр зайнятості у зв'язку із:
санаторно-курортним лікуванням (для осіб, звільнених з військової служби після участі у проведенні антитерористичної операції, у здійсненні заходів із забезпечення національної безпеки і оборони, відсічі і стримування збройної агресії Російської Федерації в Донецькій та Луганській областях, забезпеченні їх здійснення, у заходах, необхідних для забезпечення оборони України, захисту безпеки населення та інтересів держави у зв'язку з військовою агресією Російської Федерації проти України), що підтверджується документом про проходження такого лікування;
проходженням психологічної реабілітації та професійної адаптації (для осіб, звільнених з військової служби після участі у проведенні антитерористичної операції, у здійсненні заходів із забезпечення національної безпеки і оборони, відсічі і стримування збройної агресії Російської Федерації в Донецькій та Луганській областях, забезпеченні їх здійснення, у заходах, необхідних для забезпечення оборони України, захисту безпеки населення та інтересів держави у зв'язку з військовою агресією Російської Федерації проти України), що підтверджується документом про проходження такої реабілітації та професійної адаптації;
оздоровленням та літнім відпочинком дітей віком до 14 років (перерва між відвідуваннями може становити 40 календарних днів один раз протягом календарного року).
Перереєстрація безробітних
30. У разі виникнення у зареєстрованого безробітного бажання здійснювати пошук роботи, отримувати виплату допомоги по безробіттю та соціальні послуги в іншому центрі зайнятості він подає до обраного центру зайнятості заяву про бажання отримувати соціальні послуги та виплату допомоги по безробіттю в такому центрі зайнятості в електронній формі засобами Порталу Дія, а у разі технічної реалізації з використанням мобільного додатка Порталу Дія (Дія) за формою, затвердженою Державним центром зайнятості.
Реєстрація у центрі зайнятості, в якому набуто статус зареєстрованого безробітного та отримано соціальні послуги і допомогу по безробіттю, припиняється відповідно до абзацу двадцять шостого підпункту 1 пункту 32 цього Порядку з дня подання заяви, передбаченої абзацом першим цього пункту.
Зареєстрований безробітний перереєстровується в центрі зайнятості, до якого він подав заяву, передбачену абзацом першим цього пункту, з календарного дня, що настає за днем подання такої заяви.
У разі подання відповідної заяви в електронній формі у неробочий час робочого дня, неробочий день, пізніше ніж за годину до закінчення робочого дня, святковий або вихідний день рішення щодо реєстрації/перереєстрації, визначені абзацами другим і третім цього пункту, приймаються центром зайнятості не пізніше ніж протягом другого робочого дня, що настає за днем подання такої заяви.
У разі виникнення форс-мажорних обставин (обставин непереборної сили) та/або відсутності технічної можливості рішення, визначене абзацами другим і третім цього пункту, приймається протягом двох робочих днів, що настають за днем закінчення форс-мажорних обставин (обставин непереборної сили), та/або за наявності технічної можливості його прийняття.
{Пункт 30 в редакції Постанови КМ № 1403 від 29.10.2025}
Умови дострокового виходу на пенсію зареєстрованих безробітних
31. Зареєстровані безробітні, трудовий договір з якими розірвано з ініціативи власника або уповноваженого ним органу у зв'язку із змінами в організації виробництва та праці, у тому числі з ліквідацією, реорганізацією, банкрутством, перепрофілюванням підприємства, установи, організації, скороченням чисельності або штату працівників, яким на день звільнення залишилося не більш як півтора року до досягнення пенсійного віку, встановленого статтею 26 Закону України “Про загальнообов'язкове державне пенсійне страхування”, мають право на достроковий вихід на пенсію за віком відповідно до Закону України “Про загальнообов'язкове державне пенсійне страхування”. Право на достроковий вихід на пенсію гарантується особі за умови:
1) реєстрації її у центрі зайнятості протягом 30 календарних днів з дати звільнення. Строк реєстрації в центрі зайнятості для зазначених осіб може бути продовжений з урахуванням поважної причини, передбаченої пунктом 29 цього Порядку. У такому разі реєстрація як безробітної такої особи у центрі зайнятості здійснюється на наступний день, що настає після закінчення дії обставин, що склалися у зв'язку з поважною причиною;
2) відсутності для неї протягом семи календарних днів підходящої роботи відповідно до статті 46 Закону України “Про зайнятість населення” (під час воєнного стану - відповідно до абзаців вісімнадцятого - двадцятого пункту 52 розділу XI “Прикінцеві та перехідні положення” Закону України “Про зайнятість населення”);
3) наявності страхового стажу, необхідного для призначення пенсії за віком у мінімальному розмірі, передбаченому абзацом першим частини першої статті 28 Закону України “Про загальнообов'язкове державне пенсійне страхування”.
Підтвердження наявного страхового стажу та віку виходу на пенсію для зазначених осіб здійснюється в порядку обміну інформацією між Державним центром зайнятості та Пенсійним фондом України.
Зареєстрований безробітний, який має право на достроковий вихід на пенсію за віком, подає центру зайнятості заяви про отримання клопотання до Пенсійного фонду України та про припинення реєстрації в центрі зайнятості, форма яких затверджується Державним центром зайнятості.
Заява про призначення дострокової пенсії за віком подається особою до територіального органу Пенсійного фонду України з наступного дня після припинення її реєстрації як безробітної.
Припинення реєстрації безробітного
32. Центр зайнятості припиняє реєстрацію безробітного:
1) з дня:
початку зайнятості особи (крім участі у громадських та інших роботах тимчасового характеру, суспільно корисних роботах під час воєнного стану, зайнятості працею, пов'язаною з організацією підготовки та проведенням виборів Президента України, народних депутатів України, місцевих виборів, виконання обов'язків присяжного у суді, участі у виконанні оплачуваних робіт згідно з освітньою програмою під час проходження зареєстрованим безробітним виробничого навчання та виробничої практики або стажування на підприємстві, в організації, установі, або під час проходження ним індивідуального навчання на робочому місці (на виробництві);
працевлаштування за наймом на умовах трудового договору (контракту);
укладення цивільно-правового договору про виконання робіт (надання послуг);
забезпечення роботою самостійно;
призначення виплати грошового забезпечення батькам-вихователям дитячих будинків сімейного типу, прийомним батькам;
призначення грошової допомоги на догляд за особою з інвалідністю I чи II групи внаслідок психічного розладу, яка за висновком лікарської комісії закладу охорони здоров'я потребує постійного стороннього нагляду;
призначення грошової допомоги, компенсації та/або надбавки непрацюючій працездатній особі, яка фактично здійснює догляд за дитиною з інвалідністю (крім одинокої матері (батька), яка (який) здійснює догляд за дитиною з інвалідністю, та одного з батьків, прийомних батьків, батьків-вихователів дитячого будинку сімейного типу, усиновителя, опікуна, піклувальника дитини з інвалідністю підгрупи А, які відповідно до Закону України “Про державну соціальну допомогу особам з інвалідністю з дитинства та дітям з інвалідністю” мають право на призначення надбавки на догляд за дитиною), особою з інвалідністю I групи або особою похилого віку, яка за висновком закладу охорони здоров'я потребує постійного стороннього догляду або досягла 80-річного віку;
зайняття іншим видом діяльності згідно із статтею 4 Закону України “Про зайнятість населення”;
видання відповідно до законодавства про працю наказу (розпорядження) про поновлення зареєстрованого безробітного на роботі;
вступу на навчання за денною формою, дуальною формою здобуття освіти (крім професійного навчання зареєстрованих безробітних за направленням центру зайнятості);
{Абзац одинадцятий підпункту 1 пункту 32 із змінами, внесеними згідно з Постановою КМ № 839 від 14.07.2025}
призову на військову службу або альтернативну (невійськову) службу;
набрання законної сили вироком суду про засудження зареєстрованого безробітного до позбавлення волі, обмеження волі, арешту (крім випадків звільнення від відбування покарання з випробуванням);
досягнення зареєстрованим безробітним встановленого статтею 26 Закону України “Про загальнообов'язкове державне пенсійне страхування” пенсійного віку або призначення пенсії за віком на пільгових умовах чи за вислугу років;
подання заяви про бажання здійснювати догляд за дитиною до досягнення нею трирічного віку або тривалістю, визначеною у медичному висновку;
подання зареєстрованим безробітним заяви про припинення реєстрації;
визнання зареєстрованого безробітного нездатним до трудової діяльності відповідно до акта огляду медико-соціальною експертною комісією або індивідуальної програми реабілітації;
{Абзац вісімнадцятий пункту 32 із змінами, внесеними згідно з Постановами КМ № 1542 від 27.12.2024, № 554 від 02.05.2025}
встановлення факту подання зареєстрованим безробітним недостовірних даних та документів, на підставі яких прийнято рішення про надання йому статусу зареєстрованого безробітного, призначення виплати допомоги по безробіттю та надання соціальних послуг;
встановлення факту виконання зареєстрованим безробітним оплачуваної роботи (надання послуг), зайняття іншим видом діяльності згідно із статтею 4 Закону України “Про зайнятість населення” (крім участі у громадських та інших роботах тимчасового характеру, суспільно корисних роботах під час воєнного стану, зайнятості працею, пов'язаною з організацією підготовки та проведенням виборів Президента України, народних депутатів України, місцевих виборів, виконання обов'язків присяжного у суді, у виконанні оплачуваних робіт згідно з освітньою програмою під час проходження зареєстрованим безробітним виробничого навчання та виробничої практики або стажування на підприємстві, в організації, установі, або під час проходження ним індивідуального навчання на робочому місці (на виробництві);
припинення професійного навчання за направленням центру зайнятості без поважних причин;
відмови від двох пропозицій підходящої роботи, в тому числі за набутою професією за направленням центру зайнятості, а для зареєстрованого безробітного, який вперше шукає роботу та не має професії (спеціальності), - відмови від двох пропозицій проходження професійного навчання у період з дня реєстрації (перереєстрації);
смерті зареєстрованого безробітного або визнання його за рішенням суду померлим, безвісно відсутнім, недієздатним чи обмежено дієздатним;
подання зареєстрованим безробітним заяви про бажання отримувати соціальні послуги та виплату допомоги по безробіттю в іншому центрі зайнятості;
{Абзац двадцять четвертий підпункту 1 пункту 32 виключено на підставі Постанови КМ № 839 від 14.07.2025}
{Абзац двадцять п'ятий підпункту 1 пункту 32 виключено на підставі Постанови КМ № 839 від 14.07.2025}
видачі клопотання на достроковий вихід на пенсію.
Під час воєнного стану припинення реєстрації безробітного за дворазової відмови від пропонування підходящої роботи не застосовується, зокрема до членів добровольчих формувань територіальної громади, які відповідно до законодавства уклали контракт добровольця територіальної оборони на безоплатній основі (у межах дії цього контракту), за умови вияву їх наміру продовжувати таку службу (у межах дії цього контракту) та підтвердження їх зайнятості протягом нормальної тривалості робочого часу (40 годин на тиждень). Форма довідки щодо кількості робочих годин добровольця, з яким укладено контракт, надається командиром добровольчого формування територіальної громади за формою, затвердженою Державним центром зайнятості.
{Абзац двадцять сьомий підпункту 1 пункту 32 із змінами, внесеними згідно з Постановою КМ № 839 від 14.07.2025}
Інформація про відмову від двох пропозицій підходящої роботи або проходження професійного навчання, яка передбачена абзацом двадцять першим цього підпункту, зазначається співробітником центру зайнятості у персональній картці такої особи та підтверджується зареєстрованим безробітним засобами Порталу Дія, а у разі технічної реалізації з використанням мобільного додатка Порталу Дія (Дія);
{Підпункт 1 пункту 32 доповнено абзацом згідно з Постановою КМ № 1403 від 29.10.2025}
2) у разі перетину державного кордону у період реєстрації безробітного з:
дня встановлення факту перетину кордону (у разі неповідомлення про такий перетин протягом трьох робочих днів, що передують виїзду за кордон, або перебування за межами України більше встановленого законодавством строку);
15-го календарного дня безперервного перебування одноразово за межами України;
61-го календарного дня перебування за межами України сукупно протягом року (починаючи з дня набуття статусу зареєстрованого безробітного), крім документально підтверджених випадків, пов'язаних з виїздом зареєстрованого безробітного за кордон на лікування (у тому числі членів його сім'ї) або у зв'язку із смертю близьких родичів, нещасним випадком, що стався за кордоном із зареєстрованим безробітним або членами його сім'ї, відсутністю транспортного сполучення та можливості повернення в Україну у зв'язку з карантином, надзвичайною ситуацією, надзвичайним станом або іншими обмежувальними заходами, що введені країною або транспортною компанією;
31-го календарного дня безперервного перебування за межами України під час воєнного стану;
3) у разі невідвідування (непідтвердження будь-якими засобами комунікації, у тому числі електронними, наміру перебування у статусі зареєстрованого безробітного) зареєстрованим безробітним без поважних причин центру зайнятості:
протягом 30 робочих днів з дня, що настає за днем прийняття рішення про таке відвідування, а у період карантину, у разі виникнення надзвичайної ситуації або під час надзвичайного або воєнного стану - з дня, що настає за днем останнього фактичного підтвердження зареєстрованим безробітним наміру перебування у статусі зареєстрованого безробітного (крім тих, що беруть участь у громадських та інших роботах тимчасового характеру, проходять професійне навчання за направленням центру зайнятості, зайняті працею, пов'язаною з організацією підготовки та проведенням виборів Президента України, народних депутатів України, місцевих виборів, виконують суспільно корисні роботи під час воєнного стану) (реєстрація припиняється з наступного дня після останнього фактичного відвідування центру зайнятості або останнього фактичного підтвердження зареєстрованим безробітним наміру перебування у статусі зареєстрованого безробітного в центрі зайнятості будь-якими засобами комунікації, у тому числі електронними. Рішення про припинення реєстрації безробітного у такому разі приймається на 31-й робочий день);
протягом 14 робочих днів з дня припинення участі у громадських та інших роботах тимчасового характеру, закінчення праці, пов'язаної з організацією підготовки та проведенням виборів Президента України, народних депутатів України, місцевих виборів, закінчення строкового трудового договору про виконання суспільно корисних робіт під час воєнного стану (реєстрація припиняється з наступного дня за останнім днем участі особи у громадських та інших роботах тимчасового характеру, праці, пов'язаної з організацією підготовки та проведенням виборів Президента України, народних депутатів України, місцевих виборів, закінчення строкового трудового договору про виконання суспільно корисних робіт під час воєнного стану. Рішення про припинення реєстрації безробітного у такому разі приймається на 15-й робочий день);
протягом 14 робочих днів з дня закінчення професійного навчання за направленням центру зайнятості (реєстрація припиняється з наступного дня після закінчення професійного навчання за направленням центру зайнятості. Рішення про припинення реєстрації безробітного у такому разі приймається на 15-й робочий день);
протягом 14 робочих днів з дня закінчення строку дії медичної довідки по вагітності та пологах (реєстрація припиняється з наступного дня після закінчення строку дії медичної довідки по вагітності та пологах. Рішення про припинення реєстрації безробітного у такому разі приймається на 15-й робочий день).
Наявність поважних причин підтверджується відповідними документами.
Під час воєнного стану дія абзацу другого підпункту 3 цього пункту не поширюється на осіб, які зареєстровані у центрах зайнятості на території територіальних громад, які розташовані в районі проведення воєнних (бойових) дій або які перебувають в тимчасовій окупації, оточенні (блокуванні), за умови відвідування ними центру зайнятості (підтвердження наміру перебування у статусі зареєстрованого безробітного будь-якими засобами комунікації, у тому числі електронними) протягом 30 календарних днів після припинення або скасування воєнного стану;
4) з дня встановлення факту невиконання завдань індивідуального плану працевлаштування відповідно до визначених критеріїв без поважних причин, зазначених у пункті 29 цього Порядку;
5) з наступного дня після першого фактичного відвідування зареєстрованим безробітним центру зайнятості, в якому він зареєстрований, після припинення чи скасування воєнного стану у разі неподання ним під час такого відвідування документів відповідно до вимог, встановлених абзацом другим пункту 14 цього Порядку;
{Підпункт 5 пункту 32 із змінами, внесеними згідно з Постановою КМ № 1403 від 29.10.2025}
Центр зайнятості після припинення реєстрації безробітного формує інформаційний витяг про перебування особи у статусі зареєстрованого безробітного, форма якого затверджується Мінекономіки. З інформаційного витягу формується особова справа зареєстрованого безробітного, що передається до відомчого архіву на зберігання.
{Пункт 32 доповнено абзацом згідно з Постановою КМ № 1403 від 29.10.2025}
6) з 31-го календарного дня (починаючи з дати набуття статусу зареєстрованого безробітного) у разі невиконання вимог абзацу п'ятого пункту 12 цього Порядку;
{Пункт 32 доповнено підпунктом 6 згідно з Постановою КМ № 839 від 14.07.2025}
7) з 31-го календарного дня (починаючи з дати набрання чинності постановою Кабінету Міністрів України від 14 липня 2025 р. № 839 “Про внесення до деяких постанов Кабінету Міністрів України змін щодо цифровізації процесів у Державній службі зайнятості та удосконалення її діяльності”) у разі невиконання вимог абзацу шостого пункту 12 цього Порядку.
Центр зайнятості після припинення реєстрації безробітного формує інформаційний витяг про перебування особи у статусі зареєстрованого безробітного, форма якого затверджується Мінекономіки. З інформаційного витягу формується особова справа зареєстрованого безробітного, що передається до відомчого архіву на зберігання.
{Пункт 32 доповнено підпунктом 7 згідно з Постановою КМ № 839 від 14.07.2025}
33. У разі припинення реєстрації безробітного така особа може бути взята на облік, зареєстрована або перереєстрована як безробітна в центрі зайнятості, до якого вона звернулася відповідно до умов цього Порядку.
34. Особа має право перереєструватися у тому ж або іншому центрі зайнятості як безробітна у разі, коли після припинення реєстрації залишилася безробітною та належить до категорії осіб, які зазначені у частині першій статті 43 Закону України “Про зайнятість населення”.
Перереєстрація безробітного здійснюється з дня подання відповідної заяви за умови подання/пред'явлення документів та відомостей, визначених у пунктах 18-20 цього Порядку.
Перереєстрація або чергова реєстрація безробітного можлива лише за умови повернення коштів (у разі прийняття рішення про повернення суми матеріального забезпечення та вартості соціальних послуг за попередньої реєстрації за результатами проведення розслідування страхового випадку, судового рішення чи інших підстав, передбачених законодавством, та не раніше ніж через 90 календарних днів з дня припинення попередньої реєстрації).
Для осіб, попередня реєстрація яких припинена відповідно до абзацу другого підпункту 3 пункту 32 цього Порядку, перереєстрація в центрі зайнятості можлива не раніше ніж через 90 календарних днів з дня припинення попередньої реєстрації.
У разі підтвердження належним чином поважних причин невідвідування (у період воєнного стану - підтвердження наміру перебування у статусі зареєстрованого безробітного будь-якими засобами комунікації, у тому числі електронними з використанням електронного підпису, що базується на кваліфікованому сертифікаті) зареєстрованим безробітним центру зайнятості, зазначених у пункті 29 цього Порядку, рішення про припинення реєстрації з підстав, зазначених у підпункті 3 пункту 32 цього Порядку, скасовується за умови відвідування зареєстрованим безробітним центру зайнятості, яким припинено реєстрацію, на наступний робочий день після закінчення таких причин.
{Абзац шостий пункту 34 виключено на підставі Постанови КМ № 839 від 14.07.2025}
ЗАТВЕРДЖЕНО
постановою Кабінету Міністрів України
від 30 березня 2023 р. № 446
ПЕРЕЛІК
постанов Кабінету Міністрів України, що втратили чинність
1. Постанова Кабінету Міністрів України від 19 вересня 2018 р. № 792 “Про затвердження Порядку реєстрації, перереєстрації безробітних та ведення обліку осіб, які шукають роботу” (Офіційний вісник України, 2018 p., № 80, ст. 2662).
2. Пункт 16 змін, що вносяться до постанов Кабінету Міністрів України, затверджених постановою Кабінету Міністрів України від 3 березня 2020 р. № 206 (Офіційний вісник України, 2020 р., № 23, ст. 891).
3. Постанова Кабінету Міністрів України від 29 березня 2020 р. № 244 “Про внесення змін до Порядку реєстрації, перереєстрації безробітних та ведення обліку осіб, які шукають роботу” (Офіційний вісник України, 2020 р., № 29, ст. 1047).
4. Постанова Кабінету Міністрів України від 24 квітня 2020 р. № 307 “Про реалізацію експериментального проекту щодо реєстрації, перереєстрації безробітних та призначення виплати допомоги по безробіттю в електронній формі” (Офіційний вісник України, 2020 p., № 36, ст. 1196).
5. Пункт 5 змін, що вносяться до постанов Кабінету Міністрів України, затверджених постановою Кабінету Міністрів України від 10 березня 2021 р. № 191 (Офіційний вісник України, 2021 p., № 23, ст. 1074).
6. Постанова Кабінету Міністрів України від 16 червня 2021 р. № 635 “Про внесення змін до постанов Кабінету Міністрів України від 19 вересня 2018 р. № 792 і від 22 квітня 2020 р. № 306” (Офіційний вісник України, 2021 р., № 51, ст. 3157).
7. Пункт 30 змін, що вносяться до постанов Кабінету Міністрів України, затверджених постановою Кабінету Міністрів України від 26 січня 2022 р. № 61 (Офіційний вісник України, 2022 р., № 12, ст. 662).
8. Пункти 1-10 постанови Кабінету Міністрів України від 19 березня 2022 р. № 334 “Деякі питання реєстрації, перереєстрації безробітних та ведення обліку осіб, які шукають роботу, нарахування та виплати допомоги по безробіттю на період дії воєнного стану” (Офіційний вісник України, 2022 p., № 26, ст. 1411) та пункт 1 змін, затверджених зазначеною постановою.
9. Постанова Кабінету Міністрів України від 29 квітня 2022 р. № 509 “Про внесення змін до постанови Кабінету Міністрів України від 19 березня 2022 р. № 334” (Офіційний вісник України, 2022 p., № 39, ст. 2092).
10. Пункт 1 змін, що вносяться до порядків, затверджених постановами Кабінету Міністрів України від 19 вересня 2018 р. № 792 і від 20 березня 2022 р. № 331, затверджених постановою Кабінету Міністрів України від 21 червня 2022 р. № 735 “Про особливості реалізації державної політики у сферах зайнятості та загальнообов'язкового державного соціального страхування на випадок безробіття під час воєнного стану та після його припинення або скасування” (Офіційний вісник України, 2022 р., № 55, ст. 3240).