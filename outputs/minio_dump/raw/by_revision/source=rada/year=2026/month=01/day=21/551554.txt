КАБІНЕТ МІНІСТРІВ УКРАЇНИ
ПОСТАНОВА
від 21 січня 2026 р. № 49
Київ
Деякі питання Єдиної цифрової платформи (веб-порталу) у сфері підтримки ветеранів війни, членів їх сімей, суб'єктів ветеранського підприємництва
Відповідно до частини п'ятої статті 17 Закону України “Про ветеранське підприємництво” Кабінет Міністрів України постановляє:
1. Затвердити Положення про Єдину цифрову платформу (веб-портал) у сфері підтримки ветеранів війни, членів їх сімей, суб'єктів ветеранського підприємництва, що додається.
2. Міністерствам, обласним, Київській та Севастопольській міським державним адміністраціям (військовим адміністраціям) для наповнення Єдиної цифрової платформи (веб-порталу) у сфері підтримки ветеранів війни, членів їх сімей, суб'єктів ветеранського підприємництва (далі - Єдиний веб-портал) подавати Міністерству у справах ветеранів щокварталу до 5 числа наступного місяця інформацію стосовно чинних програм (послуг) підтримки ветеранів війни та членів їх сімей за формою, визначеною Міністерством у справах ветеранів. Також за нагальної потреби оновлення Єдиного веб-порталу відповідна інформація може подаватися за запитом Міністерства у справах ветеранів.
3. Міністерству у справах ветеранів:
забезпечити створення, введення в експлуатацію та функціонування Єдиного веб-порталу з урахуванням готовності його програмних і технічних засобів;
у двотижневий строк розробити та надіслати міністерствам, обласним, Київській та Севастопольській міським державним адміністраціям (військовим адміністраціям) форму для подання інформації відповідно до пункту 2 цієї постанови;
у двомісячний строк розробити та затвердити відповідно до законодавства регламент функціонування Єдиного веб-порталу.
4. Ця постанова набирає чинності одночасно із Законом України “Про ветеранське підприємництво”.
Прем'єр-міністр України
Ю. СВИРИДЕНКО
Інд. 26
ЗАТВЕРДЖЕНО
постановою Кабінету Міністрів України
від 21 січня 2026 р. № 49
ПОЛОЖЕННЯ
про Єдину цифрову платформу (веб-портал) у сфері підтримки ветеранів війни, членів їх сімей, суб'єктів ветеранського підприємництва
1. Це Положення визначає основні засади, мету та завдання функціонування Єдиної цифрової платформи (веб-порталу) у сфері підтримки ветеранів війни, членів їх сімей, суб'єктів ветеранського підприємництва (далі - Єдиний веб-портал), зміст розміщеної на ньому інформації, вимоги до її захисту, а також інші питання щодо функціонування Єдиного веб-порталу.
2. Єдиний веб-портал - електронний інформаційний ресурс Мінветеранів, організований як веб-сайт, засобами якого Мінветеранів у взаємодії з Мінцифри, а також іншими органами виконавчої влади, органами місцевого самоврядування, закладами освіти, громадськими організаціями та іншими юридичними і фізичними особами здійснює оприлюднення публічної інформації, цілодобовий доступ до такої інформації, визначеної пунктом 6 цього Положення.
3. Єдиний веб-портал функціонує відповідно до вимог законодавства, зокрема відповідно до статті 17 Закону України “Про ветеранське підприємництво” як Єдиний державний веб-портал у сфері розвитку та функціонування ветеранського підприємництва.
4. У цьому Положенні терміни вживаються у значенні, наведеному в Законах України “Про інформацію”, “Про доступ до публічної інформації”, “Про захист персональних даних”, “Про електронну ідентифікацію та електронні довірчі послуги”, “Про електронні документи та електронний документообіг”, “Про захист інформації в інформаційно-комунікаційних системах”, “Про авторське право і суміжні права”, “Про охорону прав на знаки для товарів і послуг”, “Про ветеранське підприємництво” та інших нормативно-правових актах.
5. Власником Єдиного веб-порталу та володільцем інформації, що оприлюднюється на Єдиному веб-порталі, є держава в особі Мінветеранів, що здійснює організаційне, нормативно-правове забезпечення функціонування Єдиного веб-порталу та забезпечує захист інформації від втрати або знищення, її незаконної обробки.
Власнику Єдиного веб-порталу належать права на використані інформаційні матеріали (об'єкти права інтелектуальної власності), розміщені на Єдиному веб-порталі.
Використання (розповсюдження, розміщення, друкування) матеріалів та/або інформації, розміщеної на Єдиному веб-порталі, дозволяється виключно з посиланням на Єдиний веб-портал або прямим гіперпосиланням.
6. Метою функціонування Єдиного веб-порталу є забезпечення відкритого доступу громадськості до інформації про чинні державні, регіональні та місцеві цільові програми (послуги) підтримки ветеранів війни та членів сімей ветеранів війни, членів сімей загиблих (померлих) ветеранів війни, членів сімей загиблих (померлих) Захисників і Захисниць України (далі - члени сімей ветеранів війни), а також заходи з підтримки ветеранів війни та членів сімей ветеранів війни, зокрема інформації для суб'єктів ветеранського підприємництва стосовно програм та заходів підтримки суб'єктів ветеранського підприємництва.
7. Порядок доступу, складові компоненти, структура, дизайн та конфігурування Єдиного веб-порталу, організаційне забезпечення інформаційного наповнення Єдиного веб-порталу, вимоги до інформації для розміщення на Єдиному веб-порталі визначаються регламентом функціонування Єдиного веб-порталу.
8. Функціонування Єдиного веб-порталу забезпечує виконання таких завдань:
інформування населення шляхом публікації на Єдиному веб-порталі інформації, зазначеної у пункті 6 цього Положення;
забезпечення комунікації з громадянами, спрощення доступу до інформації, зазначеної у пункті 6 цього Положення;
розміщення інформації, зазначеної у пункті 6 цього Положення, що забезпечує правову обізнаність громадян у сфері підтримки та реалізації інтересів ветеранів війни та членів сімей ветеранів війни;
розміщення інформаційних матеріалів щодо програм (послуг) підтримки ветеранів війни та членів сімей ветеранів війни, забезпечення доступу до електронних інформаційних ресурсів Мінветеранів з метою надання фізичним та юридичним особам можливості онлайн-доступу до послуг;
інформування суб'єктів ветеранського підприємництва щодо чинних державних програм підтримки, державних цільових програм, регіональних та місцевих цільових програм, а також заходів з підтримки суб'єктів ветеранського підприємництва, що здійснюються юридичними особами приватного права та фізичними особами, зокрема на рівні територіальних громад;
допомога у залученні інвестицій шляхом створення можливостей для розміщення інвестиційних пропозицій суб'єктами ветеранського підприємництва та сприяння їх поширенню;
сприяння поширенню інформації про суб'єктів ветеранського підприємництва, їх діяльність та потреби;
сприяння поширенню просвітницьких продуктів та іншої інформації з питань провадження підприємницької діяльності.
9. Мінветеранів забезпечує:
створення, функціонування, модернізацію (модифікацію, розвиток) Єдиного веб-порталу та його складових компонентів;
здійснення заходів з інформаційного, технічного, програмно-технологічного функціонування Єдиного веб-порталу;
надання відповідно до регламенту функціонування Єдиного веб-порталу, затвердженого Мінветеранів, посадовим особам Мінветеранів прав доступу для внесення (оновлення) інформації на Єдиному веб-порталі, обмеження або припинення таких прав доступу у випадку недотримання встановлених вимог роботи, зокрема у випадку порушення вимог законодавства з питань захисту інформації;
визначення порядку та правил управління інформаційною безпекою, політики та підходів до управління ризиками;
проведення аналізу та діагностики збоїв або припинення роботи Єдиного веб-порталу;
виявлення фактів несанкціонованих дій щодо інформації, розміщеної на Єдиному веб-порталі;
облік посадових осіб Мінветеранів, яким надано права доступу для внесення (оновлення) інформації на Єдиному веб-порталі;
інтеграцію Єдиного веб-порталу з іншими електронними інформаційними ресурсами (у разі наявності технічної можливості);
методичний супровід функціонування Єдиного веб-порталу;
своєчасне внесення інформації, наданої міністерствами, обласними, Київською та Севастопольською міськими держадміністраціями (військовими адміністраціями), до Єдиного веб-порталу, її системне та оперативне оновлення;
проведення аналізу змісту інформації, розміщеної на Єдиному веб-порталі, з метою підвищення якості функціонування Єдиного веб-порталу;
проведення перевірки повноти та актуальності інформації, розміщеної на Єдиному веб-порталі, вжиття заходів до усунення недоліків, виявлених під час функціонування Єдиного веб-порталу;
виконання інших завдань, які необхідні для реалізації мети та завдань, визначених цим Положенням.
10. Міністерства, обласні, Київська та Севастопольська міські держадміністрації (військові адміністрації):
здійснюють підготовку інформації за компетенцією діяльності для розміщення її на Єдиному веб-порталі та забезпечують дотримання вимог нормативно-правових актів щодо недопущення поширення інформації з обмеженим доступом;
надсилають інформацію, що підлягає розміщенню на Єдиному веб-порталі, до Мінветеранів з використанням (у разі наявності технічної можливості) відповідної складової компоненти Єдиного веб-порталу, призначеної для доступу до Єдиного веб-порталу, з метою внесення до нього інформації або в інший спосіб;
у разі виявлення неточної, неповної, застарілої та/або недостовірної інформації, розміщеної на Єдиному веб-порталі, звертаються до Мінветеранів з метою її уточнення або виправлення.
11. Цілісність інформації, що обробляється на Єдиному веб-порталі, забезпечується шляхом захисту від несанкціонованих дій, які можуть призвести до її випадкового або умисного знищення.
12. Захист інформації, що обробляється на Єдиному веб-порталі, здійснюється з використанням засобів технічного захисту інформації та комплексу технічних, криптографічних та інших заходів, спрямованих на унеможливлення витоку, перехоплення, втрати, знищення, блокування інформації, несанкціонованого доступу до інформації та/або її модифікації.
13. Мінветеранів вживає у межах компетенції необхідних заходів для запобігання несанкціонованому доступу до Єдиного веб-порталу відповідно до визначених політик безпеки.