КАБІНЕТ МІНІСТРІВ УКРАЇНИ
ПОСТАНОВА
від 21 січня 2026 р. № 67
Київ
Про затвердження Положення про українсько-молдовську Змішану Комісію з питань будівництва автодорожнього прикордонного мостового переходу через річку Дністер на українсько-молдовському державному кордоні в районі населених пунктів Ямпіль - Косеуць
З метою забезпечення виконання статті 11 Угоди між Кабінетом Міністрів України та Урядом Республіки Молдова про будівництво автодорожнього прикордонного мостового переходу через річку Дністер на українсько-молдовському державному кордоні в районі населених пунктів Ямпіль - Косеуць, вчиненої 12 червня 2023 р. у м. Києві, Кабінет Міністрів України постановляє:
Затвердити Положення про українсько-молдовську Змішану Комісію з питань будівництва автодорожнього прикордонного мостового переходу через річку Дністер на українсько-молдовському державному кордоні в районі населених пунктів Ямпіль - Косеуць, що додається.
Прем'єр-міністр України
Ю. СВИРИДЕНКО
Інд. 21
ЗАТВЕРДЖЕНО
постановою Кабінету Міністрів України
від 21 січня 2026 р. № 67
ПОЛОЖЕННЯ
про українсько-молдовську Змішану Комісію з питань будівництва автодорожнього прикордонного мостового переходу через річку Дністер на українсько-молдовському державному кордоні в районі населених пунктів Ямпіль - Косеуць
1. Українсько-молдовська Змішана Комісія з питань будівництва автодорожнього прикордонного мостового переходу через річку Дністер на українсько-молдовському державному кордоні в районі населених пунктів Ямпіль - Косеуць (далі - Комісія) утворюється відповідно до статті 11 Угоди між Кабінетом Міністрів України та Урядом Республіки Молдова про будівництво автодорожнього прикордонного мостового переходу через річку Дністер на українсько-молдовському державному кордоні в районі населених пунктів Ямпіль - Косеуць, вчиненої 12 червня 2023 р. у м. Києві (далі - Угода).
2. Комісія представляє Кабінет Міністрів України та Уряд Республіки Молдова (далі - сторони Угоди) у відносинах з питань будівництва автодорожнього прикордонного мостового переходу через річку Дністер на українсько-молдовському державному кордоні в районі населених пунктів Ямпіль - Косеуць відповідно до Угоди.
3. Комісія у своїй діяльності керується Угодою, національним законодавством сторін Угоди та цим Положенням.
4. Основними завданнями Комісії є з'ясування та розв'язання проблем щодо будівництва автодорожнього прикордонного мостового переходу через річку Дністер на українсько-молдовському державному кордоні в районі населених пунктів Ямпіль - Косеуць.
5. Комісія відповідно до покладених на неї завдань надає пропозиції та рекомендації заінтересованим органам сторін Угоди щодо:
визначення обсягу спільної роботи;
перевірки проекту будівництва та графіка робіт;
досягнення єдиної позиції щодо поточної координації робіт;
приймання будівельних робіт;
приймання-передачі об'єкта будівництва;
укладення сторонами Угоди пов'язаних додаткових двосторонніх угод;
інших питань, пов'язаних з виконанням Угоди.
6. Комісія має право:
1) вносити в межах своїх повноважень пропозиції до сторін Угоди;
2) отримувати в установленому порядку від центральних та місцевих органів виконавчої влади, органів місцевого самоврядування, підприємств, установ та організацій інформацію, необхідну для виконання покладених на неї завдань;
3) залучати до участі у своїй роботі представників центральних та місцевих органів виконавчої влади, органів місцевого самоврядування, підприємств, установ та організацій (за погодженням з їх керівниками), а також незалежних експертів, консультантів, представників громадськості та медіа (за згодою);
4) утворювати в разі потреби для виконання покладених на неї завдань постійні або тимчасові робочі групи.
7. Комісія включає компетентних представників обох рівноправних національних частин - української та молдовської, що створюються на засадах паритету, при цьому дотримання паритету в кількісному складі таких представників не є обов'язковим.
Представників обох національних частин Комісії очолюють їх голови. Голови національних частин Комісії є співголовами Комісії.
Персональний склад національних частин Комісії визначається відповідно до законодавства сторін Угоди.
Інформування про персональний склад національних частин Комісії здійснюється дипломатичними каналами.
8. Комісія провадить свою діяльність у формі засідань, які проводяться по черзі на території України та Республіки Молдова.
Позачергове засідання Комісії може бути скликане також за ініціативою однієї з її національних частин, зазвичай, на території цієї частини.
Засідання Комісії скликаються за взаємною домовленістю голів обох національних частин. Строк проведення наступного засідання Комісії визначається не пізніше ніж за два місяці до цього засідання. За два тижні до проведення засідання голови обох національних частин Комісії визначають остаточний порядок денний засідання та обмінюються текстами проектів протоколів.
Голови національних частин Комісії можуть запросити до участі у засіданні Комісії фахівців та консультантів, про кількість яких сторони домовляються заздалегідь.
На своїх засіданнях Комісія може розробляти пропозиції та рекомендації з питань, що належать до її компетенції. Пропозиції та рекомендації Комісії приймаються на принципі консенсусу обох національних частин та набирають чинності з дня підписання протоколу головами національних частин.
За результатами засідання Комісії складається протокол у двох примірниках, кожний українською та румунською мовами, при цьому обидва тексти є автентичними. Протокол засідання підписується співголовами Комісії.
9. У разі потреби Комісія може організовувати зустрічі робочих груп з окремих питань. Робочі групи, утворені Комісією, діють на основі її рішень та регулярно інформують про свою діяльність голів обох національних частин Комісії.
10. Офіційними мовами Комісії є українська та румунська мови.
11. Витрати, пов'язані з проведенням засідань Комісії, її робочих груп, несе національна частина, на території якої проходить засідання.
Транспортні витрати учасників засідання, витрати, пов'язані з проживанням та харчуванням, несуть центральні та місцеві органи виконавчої влади, органи місцевого самоврядування, які направляють своїх представників для участі у засіданні Комісії.
12. Комісія готує зміни до цього Положення, які можуть бути внесені до нього за згодою її обох національних частин.
13. Це Положення укладено у двох примірниках, кожен українською та румунською мовами, при цьому обидва тексти мають однакову юридичну силу.