КАБІНЕТ МІНІСТРІВ УКРАЇНИ
ПОСТАНОВА
від 21 січня 2026 р. № 52
Київ
Деякі питання функціонування Спадкового реєстру
Кабінет Міністрів України постановляє:
1. Затвердити Порядок державної реєстрації заповітів, спадкових договорів, відомостей, пов'язаних із спадкуванням, та ведення Спадкового реєстру, що додається.
2. Установити, що з дня, що настає за днем опублікування Міністерством юстиції в Офіційному віснику України повідомлення про наявність відповідної технічної можливості в Єдиній державній електронній системі е-нотаріату:
1) до Спадкового реєстру вносяться відомості про заяви (вимоги кредиторів), що свідчать про волевиявлення щодо спадкового та/або спільного майна, та завантажуються їх скановані копії;
2) здійснюється інформування правоволодільця про запити інших осіб щодо відомостей про нього із Спадкового реєстру.
3. Визнати такими, що втратили чинність, постанови Кабінету Міністрів України згідно з переліком, що додається.
4. Міністерству юстиції:
1) забезпечити розроблення та впровадження програмного забезпечення, необхідного для ведення Спадкового реєстру як складової Єдиної державної електронної системи е-нотаріату;
2) вжити заходів до перенесення інформації із Спадкового реєстру із збереженням її цілісності та зв'язків до бази даних Спадкового реєстру як складової Єдиної державної електронної системи е-нотаріату з дотриманням нотаріальної таємниці відповідно до статті 8 Закону України “Про нотаріат”;
3) привести власні нормативно-правові акти у відповідність з цією постановою.
5. Міністерству закордонних справ:
1) привести власні нормативно-правові акти у відповідність з цією постановою;
2) вжити заходів до підключення та отримання доступу посадовими особами консульських установ, посольств України, що уповноважені на вчинення нотаріальних дій, до Спадкового реєстру як складової Єдиної державної електронної системи е-нотаріату.
6. Рекомендувати органам місцевого самоврядування вжити заходів до підключення та отримання доступу посадовими особами органів місцевого самоврядування, що уповноважені на вчинення нотаріальних дій, до Спадкового реєстру як складової Єдиної державної електронної системи е-нотаріату.
7. Ця постанова набирає чинності з дня, що настає за днем опублікування Міністерством юстиції в Офіційному віснику України повідомлення про початок функціонування програмного забезпечення, що забезпечує роботу Єдиної державної електронної системи е-нотаріату, крім пункту 4 та підпункту 1 пункту 5 цієї постанови, які набирають чинності з дня її опублікування.
Прем'єр-міністр України
Ю. СВИРИДЕНКО
Інд. 31
ЗАТВЕРДЖЕНО
постановою Кабінету Міністрів України
від 21 січня 2026 р. № 52
ПОРЯДОК
державної реєстрації заповітів, спадкових договорів, відомостей, пов'язаних із спадкуванням, та ведення Спадкового реєстру
Загальні питання
1. Цей Порядок визначає процедуру державної реєстрації заповітів, спадкових договорів, відомостей, пов'язаних із спадкуванням, у Спадковому реєстрі (далі - Реєстр), правила ведення та користування Реєстром, права та обов'язки суб'єктів у відповідній сфері.
2. У цьому Порядку терміни вживаються у такому значенні:
1) адміністратор Реєстру (далі - адміністратор) - адміністратор Єдиної державної електронної системи е-нотаріату (далі - Система е-нотаріату);
2) витяг/інформаційна довідка з Реєстру - документ у паперовій або електронній формі, сформований програмними засобами Реєстру за зазначеними параметрами запиту, що містить відомості з Реєстру, які є актуальними на дату та час формування витягу/інформаційної довідки з Реєстру, або інформацію про відсутність запитуваних відомостей у Реєстрі;
3) витяг про реєстрацію в Реєстрі - документ у паперовій або електронній формі, сформований програмними засобами Реєстру, який підтверджує факт внесення до Реєстру відомостей, передбачених цим Порядком;
4) власник (держатель) Реєстру - держава в особі Мін'юсту;
5) користувач Реєстру (далі - користувач) - посадові та службові особи органів державної влади, фізичні та юридичні особи, які мають право отримувати інформацію з Реєстру у випадках, передбачених законом;
6) об'єкт Реєстру - відомості щодо заповіту, спадкового договору, свідоцтва про право на спадщину, дубліката заповіту, дубліката спадкового договору, дубліката свідоцтва про право на спадщину, заяви про зміну заповіту, заяви про скасування заповіту, заведеної спадкової справи;
7) публічний реєстратор та створювач реєстрової інформації (далі - реєстратор) - особа, яка відповідно до цього Порядку вносить відомості до Реєстру, а також надає інформацію з Реєстру;
8) Реєстр - це інформаційно-комунікаційна система, що є складовою Системи е-нотаріату, програмне забезпечення якої призначене для обробки інформації про заповіт (у тому числі про заповіт, посвідчений (складений та/або прийнятий на зберігання) і зареєстрований в іноземній державі згідно з Конвенцією про запровадження системи реєстрації заповітів (далі - Конвенція), спадковий договір, свідоцтво про право на спадщину, дублікат заповіту, дублікат спадкового договору, дублікат свідоцтва про право на спадщину, заяву про зміну заповіту, заяву про скасування заповіту, заведену спадкову справу.
Інші терміни вживаються у значенні, наведеному в Цивільному кодексі України, Законах України “Про нотаріат”, “Про електронну ідентифікацію та електронні довірчі послуги”, “Про публічні електронні реєстри”, Порядку електронної (технічної та інформаційної) взаємодії, затвердженому постановою Кабінету Міністрів України від 8 вересня 2016 р. № 606 “Деякі питання електронної взаємодії електронних інформаційних ресурсів” (Офіційний вісник України, 2016 р., № 73, ст. 2455; 2021 р., № 52, ст. 3216; 2023 р., № 11, ст. 721), Положенні про Єдину державну електронну систему е-нотаріату, затвердженому постановою Кабінету Міністрів України від 29 грудня 2023 р. № 1406 “Деякі питання функціонування Єдиної державної електронної системи е-нотаріату” (Офіційний вісник України, 2024 р., № 11, ст. 699), та інших нормативно-правових актах.
3. Ведення Реєстру передбачає:
1) реєстрацію шляхом внесення відомостей щодо:
заповіту;
дубліката заповіту;
зміни, скасування заповіту, визнання його недійсним;
заяви про зміну заповіту;
заяви про скасування заповіту;
спадкового договору;
дубліката спадкового договору;
зміни, розірвання спадкового договору, визнання його недійсним;
заведеної спадкової справи;
свідоцтва про право на спадщину;
дубліката свідоцтва про право на спадщину;
визнання свідоцтва про право на спадщину недійсним;
2) формування витягів про реєстрацію в Реєстрі та витягів/інформаційних довідок з Реєстру;
3) виправлення помилок у відомостях, внесених до Реєстру;
4) збереження сканованих копій спадкового договору, свідоцтва про право на спадщину, дубліката спадкового договору, дубліката свідоцтва про право на спадщину, заяви (вимоги кредитора), що свідчить про волевиявлення щодо спадкового та/або спільного майна (далі - заява щодо спадкового та/або спільного майна);
5) надання реєстраторами інформації з Реєстру;
6) отримання користувачами інформації з Реєстру;
7) електронну інформаційну взаємодію між Реєстром та складовими Системи е-нотаріату.
4. Власник (держатель) Реєстру:
вживає організаційних заходів, пов'язаних із забезпеченням ведення та функціонування Реєстру;
здійснює нормативно-правове, методологічне та інформаційне забезпечення Реєстру.
5. Адміністратор забезпечує:
здійснення заходів щодо створення, доопрацювання та технологічного супроводження програмного забезпечення Реєстру;
надання та припинення доступу до Реєстру відповідно до законодавства;
збереження та захист даних, що містяться у Реєстрі відповідно до Закону України “Про захист інформації в інформаційно-комунікаційних системах” та цього Порядку;
інші заходи (дії), передбачені цим Порядком.
6. Реєстраторами є:
1) державний нотаріус державної нотаріальної контори/державного нотаріального архіву, приватний нотаріус;
2) посадова особа консульської установи, посольства України;
3) уповноважена посадова особа органу місцевого самоврядування;
4) уповноважена особа адміністратора.
7. Нотаріус:
1) вносить до Реєстру відомості, передбачені пунктом 27 цього Порядку, щодо:
посвідченого ним заповіту;
виданого ним дубліката заповіту;
зміни, скасування заповіту, визнання його недійсним;
заповіту, який надійшов до нього на зберігання у порядку, визначеному пунктами 21 і 22 цього Порядку;
заповіту, дубліката заповіту, зміни до заповіту, скасування заповіту, подані нотаріусу заповідачем у порядку, визначеному пунктом 23 цього Порядку;
заяви про зміну заповіту, на якій ним засвідчено справжність підпису;
заяви про скасування заповіту, на якій ним засвідчено справжність підпису;
посвідченого ним спадкового договору;
виданого ним дубліката спадкового договору;
зміни, розірвання спадкового договору, визнання його недійсним;
спадкового договору, дубліката спадкового договору, змін до спадкового договору, розірвання спадкового договору, подані нотаріусу у порядку, визначеному пунктом 23 цього Порядку;
заведеної ним спадкової справи;
виданого ним свідоцтва про право на спадщину;
виданого ним дубліката свідоцтва про право на спадщину;
визнання свідоцтва про право на спадщину недійсним;
2) вносить до Реєстру відомості щодо реєстрації в іноземній державі посвідченого ним заповіту;
3) завантажує до Реєстру скановані копії спадкового договору, свідоцтва про право на спадщину, дубліката спадкового договору, дубліката свідоцтва про право на спадщину, заяви щодо спадкового та/або спільного майна;
4) видає витяги про реєстрацію в Реєстрі;
5) видає витяги/інформаційні довідки з Реєстру у випадках, передбачених пунктами 45 і 46 цього Порядку;
6) виконує інші функції, передбачені цим Порядком.
8. Посадова особа консульської установи, посольства України:
1) вносить до Реєстру відомості, передбачені пунктом 27 цього Порядку, щодо:
посвідченого нею заповіту;
виданого нею дубліката заповіту;
зміни, скасування заповіту, визнання його недійсним;
заяви про зміну заповіту, на якій нею засвідчено справжність підпису;
заяви про скасування заповіту, на якій нею засвідчено справжність підпису;
посвідченого нею спадкового договору;
виданого нею дубліката спадкового договору;
зміни, розірвання спадкового договору, визнання його недійсним;
заведеної нею спадкової справи;
виданого нею свідоцтва про право на спадщину;
виданого нею дубліката свідоцтва про право на спадщину;
визнання свідоцтва про право на спадщину недійсним;
2) вносить до Реєстру відомості про реєстрацію в іноземній державі посвідченого нею заповіту;
3) завантажує до Реєстру скановані копії спадкового договору, свідоцтва про право на спадщину, дубліката спадкового договору, дубліката свідоцтва про право на спадщину, заяви щодо спадкового та/або спільного майна;
4) видає витяги про реєстрацію в Реєстрі;
5) видає витяги/інформаційні довідки з Реєстру у випадках, передбачених абзацами другим - четвертим пункту 45, пунктом 46 цього Порядку;
6) виконує інші функції, передбачені цим Порядком.
9. Уповноважена посадова особа органу місцевого самоврядування, яка:
1) вчиняє такі нотаріальні дії, як посвідчення заповіту, видача дубліката заповіту, засвідчення справжності підпису на документах:
вносить до Реєстру відомості, передбачені пунктом 27 цього Порядку, щодо:
посвідченого нею заповіту;
виданого нею дубліката заповіту;
зміни, скасування заповіту, визнання його недійсним;
заяви про зміну заповіту, на якій нею засвідчено справжність підпису;
заяви про скасування заповіту, на якій нею засвідчено справжність підпису;
вносить до Реєстру відомості про реєстрацію в іноземній державі посвідченого нею заповіту;
видає витяги про реєстрацію в Реєстрі;
видає витяги/інформаційні довідки з Реєстру у випадку, передбаченому абзацом другим пункту 45 цього Порядку;
виконує інші функції, передбачені цим Порядком;
2) крім нотаріальних дій, зазначених у підпункті 1 цього пункту, видає свідоцтва про право на спадщину:
вносить до Реєстру відомості, передбачені пунктом 27 цього Порядку, щодо:
посвідченого нею заповіту;
виданого нею дубліката заповіту;
зміни, скасування заповіту, визнання його недійсним;
заяви про зміну заповіту, на якій нею засвідчено справжність підпису;
заяви про скасування заповіту, на якій нею засвідчено справжність підпису;
заведеної нею спадкової справи;
виданого нею свідоцтва про право на спадщину;
виданого нею дубліката свідоцтва про право на спадщину;
визнання свідоцтва про право на спадщину недійсним;
вносить до Реєстру відомості про реєстрацію в іноземній державі посвідченого нею заповіту;
завантажує до Реєстру скановані копії свідоцтва про право на спадщину, дубліката свідоцтва про право на спадщину, заяви щодо спадкового та/або спільного майна;
видає витяги про реєстрацію в Реєстрі;
видає витяги/інформаційні довідки з Реєстру у випадках, передбачених абзацами другим - п'ятим пункту 45, пунктом 46 цього Порядку;
виконує інші функції, передбачені цим Порядком.
10. Уповноважена особа адміністратора:
1) вносить до Реєстру відомості, передбачені пунктом 27 цього Порядку, щодо:
заповіту, посвідченого (складеного та/або прийнятого на зберігання) і зареєстрованого в іноземній державі згідно з Конвенцією;
зміни та скасування заповіту, посвідченого (складеного та/або прийнятого на зберігання) і зареєстрованого в іноземній державі згідно з Конвенцією;
2) вносить до Реєстру відомості, передбачені підпунктами 1 і 2 пункту 8, підпунктами 1 і 2 абзаців першого, другого пункту 9 цього Порядку, у разі відсутності в посадової особи консульської установи, посольства України, уповноваженої посадової особи органів місцевого самоврядування доступу до Реєстру;
3) видає витяги про реєстрацію в Реєстрі;
4) видає інформаційні довідки з Реєстру про заповіти і спадкові договори у випадку, передбаченому пунктом 47 цього Порядку.
Уповноважена особа адміністратора під час внесення відомостей до Реєстру та надання витягів з нього зобов'язана дотримуватися нотаріальної таємниці відповідно до вимог, встановлених статтею 8 Закону України “Про нотаріат”.
11. Доступ реєстратора до Реєстру, крім уповноваженої особи адміністратора, здійснюється безпосередньо через Систему е-нотаріату з використанням ідентифікаторів доступу, що надається адміністратором на підставі відповідного договору, а також з використанням кваліфікованого електронного підпису, сумісного з програмним забезпеченням Реєстру.
Уповноважена особа адміністратора здійснює доступ до Реєстру безпосередньо через Систему е-нотаріату з використанням ідентифікаторів доступу та кваліфікованого електронного підпису, сумісного з програмним забезпеченням Реєстру.
З метою виконання функцій реєстратора у межах, визначених законодавством, без права накладення кваліфікованого електронного підпису на відомості, внесені до Реєстру, доступ надається помічнику приватного нотаріуса, особі, яка перебуває в трудових відносинах з приватним нотаріусом, консультанту та працівнику державної нотаріальної контори, державного нотаріального архіву, яким за письмовою заявою приватного нотаріуса, державної нотаріальної контори, державного нотаріального архіву надано доступ до Системи е-нотаріату.
12. Реєстр ведеться державною мовою.
У разі внесення на підставі Конвенції відомостей щодо заповіту, посвідченого (складеного та/або прийнятого на зберігання) і зареєстрованого в іноземній державі, власне ім'я (імена) та прізвище (прізвища) заповідача (заповідачів) зазначаються українською та/або англійською мовою, що є однією з офіційних мов Ради Європи.
13. Створення та забезпечення функціонування Реєстру, зокрема його програмно-технічних засобів, здійснюється за рахунок коштів державного бюджету та інших джерел, не заборонених законом.
14. Відомості Реєстру становлять нотаріальну таємницю та не підлягають оприлюдненню. Відомості Реєстру можуть бути надані виключно у випадках, встановлених статтею 8 Закону України “Про нотаріат”, частиною першою статті 1277 Цивільного кодексу України.
15. Реєстр функціонує у цілодобовому режимі сім днів на тиждень, крім випадків модернізації або планових і позапланових профілактичних та/або технічних робіт, пов'язаних з усуненням технічних та/або методологічних недоліків чи технічного збою в роботі, про тривалість проведення яких адміністратор Реєстру невідкладно або з моменту, коли це стало можливим, повідомляє власнику (держателю) Реєстру шляхом надсилання відповідного повідомлення через систему електронної взаємодії органів виконавчої влади.
Інформація щодо проведення профілактичних та/або технічних робіт з підтримки Реєстру оприлюднюється на офіційному веб-сайті адміністратора не пізніше ніж за один календарний день до дати проведення таких робіт, крім випадків, коли через терміновість проведення таких робіт або виникнення обставин непереборної сили своєчасне попередження неможливе.
16. Обробка та захист персональних даних, інших реєстрових даних та інформації в Реєстрі здійснюються з дотриманням вимог Законів України “Про захист персональних даних” та “Про захист інформації в інформаційно-комунікаційних системах”.
Процедура реєстрації об'єктів Реєстру
17. Реєстрація в Реєстрі об'єктів Реєстру здійснюється шляхом внесення до нього відомостей, передбачених пунктом 27 цього Порядку, та накладення реєстратором кваліфікованого електронного підпису.
18. До Реєстру вносяться відомості щодо:
нотаріально посвідченого заповіту;
прирівняного до нотаріально посвідченого заповіту;
заповіту, посвідченого особами, які в умовах воєнного стану відповідно до законодавства мають право його посвідчувати;
зміни, скасування заповіту, визнання його недійсним;
дубліката заповіту;
заповіту, посвідченого і зареєстрованого в іноземній державі, зміни до заповіту, скасування заповіту;
заяви про зміну заповіту;
заяви про скасування заповіту;
реєстрації в іноземній державі заповіту, посвідченого на території України;
спадкового договору;
дубліката спадкового договору;
зміни, розірвання спадкового договору, визнання його недійсним;
заведеної спадкової справи;
заяви щодо спадкового та/або спільного майна;
свідоцтва про право на спадщину;
дубліката свідоцтва про право на спадщину;
визнання свідоцтва про право на спадщину недійсним;
місця зберігання;
звільнення від сплати за внесення відомостей до Реєстру;
додаткових відомостей.
19. Реєстратори, крім уповноваженої особи адміністратора, вносять до Реєстру відомості у строки, встановлені пунктом 29 цього Порядку:
визначені підпунктом 1 пункту 7 (крім заповіту, що надійшов на зберігання), підпунктом 1 пункту 8 та підпунктом 1 пункту 9 цього Порядку, без заповнення заяв, передбачених додатками 1-4.
Відомості щодо заповіту, який надійшов на зберігання, вносяться до Реєстру в порядку, визначеному пунктами 21 і 22 цього Порядку;
визначені підпунктом 2 пункту 7, підпунктом 2 пункту 8 та підпунктом 2 пункту 9 цього Порядку, за повідомленням Мін'юсту, яке протягом п'яти робочих днів з дня задоволення запиту про реєстрацію в іноземній державі заповіту, посвідченого на території України, надсилається реєстратору через систему електронної взаємодії органів виконавчої влади або на адресу електронної пошти.
20. Уповноважена особа адміністратора вносить до Реєстру відомості у строки, встановлені пунктом 29 цього Порядку:
1) щодо заповіту, посвідченого (складеного та/або прийнятого на зберігання) і зареєстрованого в іноземній державі згідно з Конвенцією, зміни до заповіту, скасування заповіту, щодо якого в установленому порядку надійшов запит про його державну реєстрацію в Україні згідно з Конвенцією, за заявою, передбаченою додатком 1 або 2, яку заповнює посадова особа Мін'юсту в електронній формі, накладає кваліфікований електронний підпис та надсилає адміністратору через систему електронної взаємодії органів виконавчої влади;
2) визначені підпунктом 1 пункту 8 цього Порядку (у разі відсутності доступу до Реєстру у посадової особи консульської установи, посольства України), за заявою, передбаченою додатками 1-4, яка заповнюється посадовою особою консульської установи, посольства України в електронній формі. Така заява з накладеним кваліфікованим електронним підписом протягом двох робочих днів з дня вчинення нотаріальної дії/заведення спадкової справи надсилається адміністратору через систему електронної взаємодії органів виконавчої влади;
3) визначені підпунктом 1 пункту 9 цього Порядку (у разі відсутності доступу до Реєстру в уповноваженої посадової особи органу місцевого самоврядування), за заявою, передбаченою додатками 1-4, яка заповнюється уповноваженою посадовою особою органу місцевого самоврядування в електронній формі. Така заява з накладеним кваліфікованим електронним підписом не пізніше ніж протягом наступного робочого дня з дня вчинення нотаріальної дії/заведення спадкової справи надсилається адміністратору через систему електронної взаємодії органів виконавчої влади;
4) визначені підпунктом 2 пункту 8 (у разі відсутності доступу до Реєстру у посадової особи консульської установи, посольства України), підпунктом 2 пункту 9 цього Порядку (у разі відсутності доступу до Реєстру в уповноваженої посадової особи органу місцевого самоврядування), за повідомленням Мін'юсту, яке протягом п'яти робочих днів з дня задоволення запиту про реєстрацію в іноземній державі заповіту, посвідченого на території України, надсилається адміністратору через систему електронної взаємодії органів виконавчої влади.
21. Реєстратор, яким є нотаріус державного нотаріального архіву, вносить до Реєстру у строки, встановлені пунктом 29 цього Порядку, відомості щодо заповіту, посвідченого посадовими, службовими особами, визначеними частиною другою статті 40 Закону України “Про нотаріат”, у разі прийняття такого заповіту на зберігання за заявою, передбаченою додатком 1, яка заповнюється особою, що посвідчила заповіт, засвідчується її підписом і скріплюється печаткою.
Така заява разом з примірником заповіту надсилається до державного нотаріального архіву за задекларованим/зареєстрованим місцем проживання (перебування) заповідача або до Київського державного нотаріального архіву (у разі, коли заповідач не мав місця проживання в Україні або місце проживання невідоме) не пізніше ніж протягом наступного робочого дня з дня його посвідчення, крім заповіту, посвідченого капітаном судна, який передається капітанові (начальнику) морського порту України або консулу України для подальшого надсилання до державного нотаріального архіву/Київського державного нотаріального архіву.
22. Реєстратор, яким є нотаріус державної нотаріальної контори/приватний нотаріус, вносить до Реєстру відомості щодо заповіту, посвідченого особою, яка в умовах воєнного стану відповідно до законодавства має право його посвідчувати, у разі прийняття такого заповіту для тимчасового зберігання за заявою, передбаченою додатком 1, яка заповнюється посадовою особою територіального органу Мін'юсту, засвідчується її підписом і скріплюється печаткою.
Така заява разом з примірником заповіту надсилається до державної нотаріальної контори/приватного нотаріуса протягом двох робочих днів з дня отримання примірника заповіту від Мін'юсту.
23. Відомості до Реєстру можуть бути внесені реєстратором, яким є державний нотаріус державної нотаріальної контори/приватний нотаріус, на підставі заяви, передбаченої додатками 1 і 2, поданої заповідачем/відчужувачем щодо:
заповіту, спадкового договору, дубліката заповіту/спадкового договору, посвідченого/виданого посадовою особою консульської установи, посольства України, зміни до заповіту, спадкового договору, скасування заповіту, розірвання спадкового договору;
заповіту, дубліката заповіту, посвідченого/виданого уповноваженою посадовою особою органу місцевого самоврядування, зміни до заповіту, скасування заповіту;
заповіту, посвідченого посадовою, службовою особою, визначеною частиною другою статті 40 Закону України “Про нотаріат”;
заповіту, посвідченого (складеного та/або прийнятого на зберігання) і зареєстрованого в іноземній державі згідно з Конвенцією, зміни до заповіту, скасування заповіту.
У такому разі державний нотаріус державної нотаріальної контори/приватний нотаріус повинен встановити особу заявника за паспортом або іншим документом, який посвідчує особу.
Перед внесенням до Реєстру відомостей щодо заповіту/спадкового договору державний/приватний нотаріус повинен перевірити за даними Реєстру наявність (відсутність) відомостей щодо такого заповіту/спадкового договору.
24. Відомості щодо заповіту/зміни заповіту/скасування заповіту за бажанням заповідача можуть бути зареєстровані в іноземній державі (іноземних державах) згідно з Конвенцією шляхом подання до Мін'юсту:
заяви про реєстрацію, складеної заповідачем у довільній формі та надісланої засобами поштового зв'язку;
запиту про реєстрацію, складеного та надісланого засобами поштового зв'язку реєстратором, яким є нотаріус/уповноважена посадова особа органу місцевого самоврядування/посадова особа консульської установи, посольства України.
У разі подання до Мін'юсту заяви про реєстрацію особисто заповідачем справжність підпису на ній повинна бути нотаріально засвідчена. Заява та витяг про реєстрацію в Реєстрі, який підтверджує факт внесення до Реєстру відомостей щодо заповіту/зміни до заповіту/скасування заповіту, подаються разом з їх нотаріально засвідченим перекладом офіційною мовою держави, в якій необхідно зареєструвати заповіт. У такому разі запит про реєстрацію оформляється посадовою особою Мін'юсту відповідно до вимог, встановлених цим пунктом.
У разі подання заяви про реєстрацію реєстратору, яким є нотаріус/уповноважена посадова особа органу місцевого самоврядування/посадова особа консульської установи, посольства України, заповідач пред'являє паспорт або інший документ, що посвідчує особу, крім випадку, якщо така заява подається одразу після посвідчення заповіту/внесення змін до заповіту/скасування заповіту. У разі подання заяви про реєстрацію представником заповідача справжність підпису заповідача на такій заяві засвідчується нотаріально.
На підставі заяви про реєстрацію реєстратор, яким є нотаріус/уповноважена посадова особа органу місцевого самоврядування/посадова особа консульської установи, посольства України, складає запит про реєстрацію, який повинен містити відомості щодо:
заповідача - прізвище, власне ім'я; дата та місце народження (якщо невідоме - назва країни); задеклароване/зареєстроване місце проживання (перебування);
заповіту - тип заповіту (заповіт/заповіт подружжя/секретний заповіт); прізвище, власне ім'я особи, яка посвідчила заповіт; адреса місця зберігання; дата посвідчення;
назви держави (держав), у якій (яких) необхідно зареєструвати заповіт згідно з Конвенцією.
До запиту про реєстрацію, що складається українською мовою, додається його нотаріально засвідчений переклад офіційною мовою держави, в якій необхідно зареєструвати заповіт.
Реєстратор, яким є нотаріус/уповноважена посадова особа органу місцевого самоврядування/посадова особа консульської установи, посольства України, надсилає запит про реєстрацію, його переклад та витяг про реєстрацію в Реєстрі, який підтверджує факт внесення до Реєстру відомостей щодо заповіту/зміни до заповіту/скасування заповіту, до Мін'юсту.
Мін'юст протягом п'яти робочих днів з дня надходження/складення запиту про реєстрацію звертається до національного органу іноземної держави, в якій необхідно зареєструвати заповіт/зміни до заповіту/скасування заповіту.
Мін'юст протягом п'яти робочих днів з дня задоволення запиту про реєстрацію заповіту/зміни до заповіту/скасування заповіту в іноземній державі повідомляє реєстратору за місцем зберігання примірника заповіту для внесення до Реєстру відповідних відомостей із обов'язковим зазначенням назв держав.
25. Відомості щодо зміни місця зберігання:
заповіту/спадкового договору/спадкової справи - вносяться до Реєстру реєстратором, яким є нотаріус державного нотаріального архіву, у разі прийняття на зберігання таких документів;
заповіту/спадкового договору/спадкової справи - вносяться до Реєстру реєстратором, яким є нотаріус державної нотаріальної контори, до якої передані зазначені документи у порядку правонаступництва;
спадкової справи - вносяться до Реєстру реєстратором, яким є нотаріус державної нотаріальної контори/приватний нотаріус, який продовжує провадження спадкової справи;
заповіту - вносяться до Реєстру реєстратором, яким є нотаріус державної нотаріальної контори/приватний нотаріус, до якого надійшов заповіт для тимчасового зберігання.
26. Інформаційними джерелами, які є підставою для внесення відомостей до Реєстру, є:
заповіт;
дублікат заповіту;
заява про зміну заповіту;
заява про скасування заповіту;
запит про реєстрацію іноземного заповіту в Україні на прохання заповідача;
повідомлення про реєстрацію в іноземній державі заповіту, посвідченого на території України;
спадковий договір;
договір про внесення змін до спадкового договору;
договір про розірвання спадкового договору;
дублікат спадкового договору;
заява щодо спадкового та/або спільного майна;
свідоцтво про право на спадщину;
дублікат свідоцтва про право на спадщину;
рішення суду;
заява про державну реєстрацію заповіту/спадкового договору/дубліката заповіту/спадкового договору у Спадковому реєстрі (додаток 1);
заява про державну реєстрацію зміни/скасування заповіту, зміни/розірвання спадкового договору, визнання недійсними заповіту/спадкового договору/свідоцтва про право на спадщину у Спадковому реєстрі (додаток 2);
заява про реєстрацію заведеної спадкової справи у Спадковому реєстрі (додаток 3);
заява про реєстрацію свідоцтва про право на спадщину/дубліката свідоцтва про право на спадщину у Спадковому реєстрі (додаток 4).
27. До Реєстру вносяться відомості щодо:
1) заповіту:
про документ:
- заповіт/заповіт подружжя/секретний заповіт;
- серія та номер спеціального бланка нотаріального документа, на якому викладено текст заповіту. У разі використання кількох спеціальних бланків нотаріальних документів зазначаються серії та номери кожного з них;
- номер запису:
у реєстрі для реєстрації нотаріальних дій - для заповітів, посвідчених нотаріально;
у реєстрі для реєстрації заповітів і довіреностей, що прирівнюються до нотаріально посвідчених/у судновому журналі/в обліковому журналі - для заповітів, що прирівнюються до нотаріально посвідчених;
- відомості щодо особи, яка посвідчила заповіт (прізвище, власне ім'я, по батькові (за наявності), приватний/державний нотаріус/посада та найменування юридичної особи);
- дата посвідчення;
про заповідача/заповідачів:
- прізвище, власне ім'я, по батькові (за наявності);
- дата народження;
- місце народження (якщо невідоме - назва країни);
- реєстраційний номер облікової картки платника податків згідно з Державним реєстром фізичних осіб - платників податків або причина його відсутності;
- серія (за наявності) та номер паспорта громадянина України (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідному контролюючому органу і мають відмітку в паспорті);
- унікальний номер запису в Єдиному державному демографічному реєстрі (за наявності);
- задеклароване/зареєстроване місце проживання (перебування);
про місце зберігання;
про звільнення від сплати за внесення відомостей до Реєстру (за наявності):
- підстава звільнення (посилання на положення цього Порядку);
- дані про документ-підставу (назва, серія (за наявності), номер, дата видачі документа, найменування органу, що видав документ);
про реєстрацію в іноземній державі (за наявності):
- дата реєстрації;
- країна реєстрації;
додаткові відомості (за наявності);
2) спадкового договору:
про документ:
- спадковий договір/спадковий договір з участю подружжя;
- серія та номер спеціального бланка нотаріального документа, на якому викладено текст спадкового договору. У разі використання кількох спеціальних бланків нотаріальних документів зазначаються серії та номери кожного з них;
- номер запису у реєстрі для реєстрації нотаріальних дій;
- відомості щодо особи, яка посвідчила спадковий договір (прізвище, власне ім'я, по батькові (за наявності), приватний/державний нотаріус/посада та найменування юридичної особи);
- дата посвідчення;
про відчужувача/відчужувачів:
- прізвище, власне ім'я, по батькові (за наявності);
- дата народження;
- місце народження (якщо невідоме - назва країни);
- реєстраційний номер облікової картки платника податків згідно з Державним реєстром фізичних осіб - платників податків або причина його відсутності;
- серія (за наявності) та номер паспорта громадянина України (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідному контролюючому органу і мають відмітку в паспорті);
- унікальний номер запису в Єдиному державному демографічному реєстрі (за наявності);
- задеклароване/зареєстроване місце проживання (перебування);
про місце зберігання;
про звільнення від сплати за внесення відомостей до Реєстру (за наявності):
- підстава звільнення (посилання на положення цього Порядку);
- дані про документ-підставу (назва, серія (за наявності), номер, дата видачі документа, найменування органу, що видав документ);
додаткові відомості (за наявності);
3) заведеної спадкової справи:
про спадкову справу:
- дата та номер заведення;
- місце заведення;
- номер, дата та місце продовження провадження спадкової справи, яка заведена на заміну (у разі продовження провадження спадкової справи);
про спадкодавця:
- прізвище, власне ім'я, по батькові (за наявності);
- дата народження;
- місце народження (якщо невідоме - назва країни);
- реєстраційний номер облікової картки платника податків згідно з Державним реєстром фізичних осіб - платників податків або причина його відсутності;
- серія (за наявності) та номер паспорта громадянина України (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідному контролюючому органу і мають відмітку в паспорті);
- унікальний номер запису в Єдиному державному демографічному реєстрі (за наявності);
- резидент/нерезидент;
- дата смерті;
про заяву щодо спадкового та/або спільного майна:
- тип заяви або вимога;
- дата складення заяви/дата та вихідний номер (за наявності) вимоги;
- у разі засвідчення справжності підпису на заяві вносяться відомості про:
серію та номер спеціального бланка нотаріального документа, на якому викладено текст заяви;
номер запису в реєстрі для реєстрації нотаріальних дій;
дату засвідчення справжності підпису на документі;
про особу, яка подала заяву або вимогу:
для фізичної особи:
- прізвище, власне ім'я, по батькові (за наявності);
- дата народження;
- реєстраційний номер облікової картки платника податків згідно з Державним реєстром фізичних осіб - платників податків або причина його відсутності;
- серія (за наявності) та номер паспорта громадянина України (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідному контролюючому органу і мають відмітку в паспорті);
- унікальний номер запису в Єдиному державному демографічному реєстрі (за наявності);
- задеклароване/зареєстроване місце проживання (перебування);
для юридичної особи:
- повне найменування;
- ідентифікаційний код згідно з ЄДРПОУ або причина його відсутності;
- місцезнаходження;
про місце зберігання;
додаткові відомості (за наявності);
4) свідоцтва про право на спадщину:
про документ:
- серія та номер спеціального бланка нотаріального документа, на якому викладено текст свідоцтва про право на спадщину. У разі використання кількох спеціальних бланків нотаріальних документів зазначаються серії та номери кожного з них;
- номер запису у реєстрі для реєстрації нотаріальних дій;
- відомості щодо особи, яка видала свідоцтво про право на спадщину (прізвище, власне ім'я, по батькові (за наявності), приватний/державний нотаріус/посада та найменування юридичної особи);
- дата видачі;
про спадкоємця:
для фізичної особи:
- прізвище, власне ім'я, по батькові (за наявності);
- реєстраційний номер облікової картки платника податків згідно з Державним реєстром фізичних осіб - платників податків або причина його відсутності;
- серія (за наявності) та номер паспорта громадянина України (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідному контролюючому органу і мають відмітку в паспорті);
- унікальний номер запису в Єдиному державному демографічному реєстрі (за наявності);
- резидент/нерезидент;
- черга спадкоємця за законом;
- ступінь споріднення;
- задеклароване/зареєстроване місце проживання (перебування);
для юридичної особи:
- повне найменування;
- ідентифікаційний код згідно з ЄДРПОУ або причина його відсутності;
- резидент/нерезидент;
- місцезнаходження;
про спадкове майно:
- транспортний засіб - тип, ідентифікаційний номер транспортного засобу та/або реєстраційний номер транспортного засобу (номер державної реєстрації), опис, достатній для його ідентифікації;
- нерухоме майно - тип, реєстраційний номер об'єкта нерухомого майна в Державному реєстрі речових прав на нерухоме майно та/або кадастровий номер у Державному земельному кадастрі, адреса об'єкта нерухомого майна, опис нерухомого майна, достатній для його ідентифікації;
- інше - тип майна, стислий опис спадкового майна;
- розмір успадкованої частки майна;
- вартість майна та вид валюти (у разі видачі свідоцтва про право на спадщину спадкоємцю-нерезиденту/за наявності у спадкоємця відомостей про вартість майна);
про звільнення від сплати за внесення відомостей до Реєстру (за наявності):
- підстава звільнення (посилання на положення цього Порядку);
- дані про документ-підставу (назва, серія (за наявності), номер, дата видачі документа, найменування органу, що видав документ);
додаткові відомості (за наявності);
5) дубліката заповіту/спадкового договору/свідоцтва про право на спадщину:
серія та номер спеціального бланка нотаріального документа, на якому викладено текст дубліката. У разі використання кількох спеціальних бланків нотаріальних документів зазначаються серії та номери кожного з них;
номер запису у реєстрі для реєстрації нотаріальних дій;
дата видачі дубліката;
місце видачі дубліката, крім дубліката свідоцтва про право на спадщину;
відомості щодо особи, яка видала дублікат заповіту/спадкового договору/свідоцтва про право на спадщину (прізвище, власне ім'я, по батькові (за наявності), приватний/державний нотаріус/посада та найменування юридичної особи);
про звільнення від сплати за внесення відомостей до Реєстру (за наявності):
- підстава звільнення (посилання на положення цього Порядку);
- дані про документ-підставу (назва, серія (за наявності), номер, дата видачі документа, найменування органу, що видав документ);
додаткові відомості (за наявності);
6) заяви про зміну заповіту/заяви про скасування заповіту:
серія та номер спеціального бланка нотаріального документа, на якому викладено текст документа. У разі використання кількох спеціальних бланків нотаріальних документів зазначаються серії та номери кожного з них;
номер запису у реєстрі для реєстрації нотаріальних дій;
дата засвідчення справжності підпису на заяві;
відомості щодо особи, яка засвідчила справжність підпису на заяві (прізвище, власне ім'я, по батькові (за наявності), приватний/державний нотаріус/посада та найменування юридичної особи);
про звільнення від сплати за внесення відомостей до Реєстру (за наявності):
- підстава звільнення (посилання на положення цього Порядку);
- дані про документ-підставу (назва, серія (за наявності), номер, дата видачі документа, найменування органу, що видав документ);
додаткові відомості (за наявності);
7) зміни або скасування заповіту:
назва документа-підстави (заповіт/заповіт подружжя/рішення суду);
про заповіт/заповіт подружжя:
- серія та номер спеціального бланка нотаріального документа, на якому викладено текст документа, який змінює або скасовує заповіт. У разі використання кількох спеціальних бланків нотаріальних документів зазначаються серії та номери кожного з них;
- номер запису у реєстрі для реєстрації нотаріальних дій;
- відомості щодо особи, яка посвідчила заповіт (прізвище, власне ім'я, по батькові (за наявності), приватний/державний нотаріус/посада та найменування юридичної особи);
- дата та місце посвідчення;
про рішення суду:
- дата та номер рішення;
- найменування суду;
про звільнення від сплати за внесення відомостей до Реєстру (за наявності):
- підстава звільнення (посилання на положення цього Порядку);
- дані про документ-підставу (назва, серія (за наявності), номер, дата видачі документа, найменування органу, що видав документ);
додаткові відомості (за наявності);
8) зміни або розірвання спадкового договору:
назва документа-підстави (договір про внесення змін до спадкового договору/договір про розірвання спадкового договору/рішення суду);
про договір про внесення змін до спадкового договору/договір про розірвання спадкового договору:
- серія та номер спеціального бланка нотаріального документа, на якому викладено текст документа, що змінює або на підставі якого розірвано спадковий договір. У разі використання кількох спеціальних бланків нотаріальних документів зазначаються серії та номери кожного з них;
- номер запису у реєстрі для реєстрації нотаріальних дій;
- відомості щодо особи, яка посвідчила договір (прізвище, власне ім'я, по батькові (за наявності), приватний/державний нотаріус/посада та найменування юридичної особи);
про рішення суду:
- дата та номер рішення;
- найменування суду;
про звільнення від сплати за внесення відомостей до Реєстру (за наявності):
- підстава звільнення (посилання на положення цього Порядку);
- дані про документ-підставу (назва, серія (за наявності), номер, дата видачі документа, найменування органу, що видав документ);
додаткові відомості (за наявності);
9) визнання заповіту/спадкового договору/свідоцтва про право на спадщину недійсним:
назва документа-підстави, на підставі якого нотаріальний документ визнано недійсним;
дата та номер рішення суду,
найменування суду;
додаткові відомості (за наявності);
10) іноземного заповіту:
про документ:
- заповіт/заповіт подружжя/секретний заповіт;
- реквізити документа, на якому викладено текст заповіту (за наявності);
- номер запису у реєстрі;
- відомості щодо особи, яка посвідчила заповіт (прізвище, власне ім'я, по батькові (за наявності), посада та найменування юридичної особи);
- дата посвідчення;
- назва держави;
про заповідача/заповідачів:
- прізвище, власне ім'я, по батькові (за наявності);
- прізвище, власне ім'я, по батькові (за наявності) іноземною мовою;
- дата народження;
- місце народження (якщо невідоме - назва країни);
- реєстраційний номер облікової картки платника податків згідно з Державним реєстром фізичних осіб - платників податків або причина його відсутності;
- серія (за наявності) та номер паспорта громадянина України (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідному контролюючому органу і мають відмітку в паспорті);
- унікальний номер запису в Єдиному державному демографічному реєстрі (за наявності);
- задеклароване/зареєстроване місце проживання (перебування);
про довірену особу, яка склала заповіт від імені заповідача (заповідачів) в іноземній державі:
- прізвище, власне ім'я, по батькові (за наявності);
- прізвище, власне ім'я, по батькові (за наявності) англійською мовою;
- дата народження;
- місце народження (якщо невідоме - назва країни);
- реєстраційний номер облікової картки платника податків згідно з Державним реєстром фізичних осіб - платників податків або причина його відсутності;
- серія (за наявності) та номер паспорта громадянина України (для фізичних осіб, які через свої релігійні переконання відмовляються від прийняття реєстраційного номера облікової картки платника податків та офіційно повідомили про це відповідному контролюючому органу і мають відмітку в паспорті);
- унікальний номер запису в Єдиному державному демографічному реєстрі (за наявності);
- задеклароване/зареєстроване місце проживання (перебування);
додаткові відомості (за наявності).
28. Програмними засобами Реєстру кожному реєстраційному запису про заповіт/спадковий договір/свідоцтво про право на спадщину/дублікат заповіту/дублікат спадкового договору/дублікат свідоцтва про право на спадщину/заведену спадкову справу/заяву про зміну заповіту/заяву про скасування заповіту/заповіт, посвідчений і зареєстрований в іноземній державі, присвоюється реєстраційний номер запису, фіксується дата та час реєстрації в Реєстрі та відомості про реєстратора.
29. Реєстратор вносить відомості до Реєстру:
1) у день вчинення відповідної нотаріальної дії/заведення спадкової справи;
2) протягом трьох робочих днів з дня отримання:
заяви, передбаченої додатками 1-4;
заяви, передбаченої додатком 1, яка надійшла разом із примірником заповіту на зберігання;
повідомлення про реєстрацію в іноземній державі заповіту, посвідченого на території України;
рішення суду;
3) протягом трьох робочих днів з дня надходження на зберігання заповіту/спадкового договору/спадкової справи/свідоцтва про право на спадщину (у разі зміни місця їх зберігання).
Якщо внесення відомостей у зазначені строки неможливо з підстав, визначених пунктом 15 цього Порядку, або іншої надзвичайної чи невідворотної за відповідних умов події (непереборної сили), зокрема відсутності електропостачання у реєстратора, що підтверджується відповідними доказами, таке внесення відомостей здійснюється невідкладно, але не пізніше 24 годин з моменту відновлення такої можливості.
30. Реєстратор, крім уповноваженої особи адміністратора, в день внесення відомостей щодо спадкового договору/свідоцтва про право на спадщину/дубліката спадкового договору/дубліката свідоцтва про право на спадщину/заяви щодо спадкового та/або спільного майна завантажує скановані копії цих документів до Реєстру.
31. Реєстратор відмовляє у внесенні відомостей до Реєстру, якщо:
1) не надіслано примірник заповіту, який відповідно до вимог законодавства надсилається разом із заявою;
2) у заяві, передбаченій додатками 1-4:
відсутні, не повністю або не чітко визначені відомості, передбачені цим Порядком;
відсутній підпис та/або печатка особи, яка відповідно до пунктів 21 і 22 цього Порядку заповнює заяву;
відсутній кваліфікований електронний підпис особи, яка відповідно до пункту 20 цього Порядку заповнює заяву;
3) відсутній документ про внесення плати за внесення відомостей до Реєстру або відомості про звільнення від сплати за внесення відомостей до Реєстру;
4) заява, передбачена додатками 1-4, надійшла від консульської установи, посольства України, органу місцевого самоврядування, посадовим (уповноваженим посадовим) особам яких було надано доступ до Реєстру.
У разі наявності зазначених підстав реєстратор протягом строку, встановленого пунктом 29 цього Порядку, відмовляє у внесенні відомостей до Реєстру шляхом надсилання засобами поштового зв'язку/через систему електронної взаємодії органів виконавчої влади відповідного повідомлення заявнику із зазначенням причин відмови.
32. За результатами внесення відомостей до Реєстру, передбачених пунктом 27 цього Порядку, та накладення реєстратором кваліфікованого електронного підпису програмними засобами Реєстру формується витяг про реєстрацію в Реєстрі.
Витяг про реєстрацію в Реєстрі містить відомості, зазначені у пункті 27 цього Порядку, а також:
номер, дату та час формування витягу;
реєстраційний номер запису, дату та час реєстрації в Реєстрі;
тип реєстрації;
відомості щодо реєстратора, який вніс відомості до Реєстру.
33. Реєстратор, крім уповноваженої особи адміністратора, роздруковує витяг про реєстрацію в Реєстрі у двох примірниках на білих аркушах паперу формату А4 (210 х 297 міліметрів), проставляє підпис та печатку. Один примірник залишається у його справах, а другий:
надається особі, щодо якої вчинено нотаріальну дію, або яка звернулася для заведення спадкової справи;
надсилається територіальному органу Мін'юсту, який надіслав заяву, передбачену додатком 1;
надсилається заповідачу у разі посвідчення заповіту особами, визначеними частиною першою статті 40 Закону України “Про нотаріат”.
У разі внесення до Реєстру відомостей щодо заповіту подружжя, зокрема про зміни, скасування, визнання заповіту недійсним, або спадкового договору з участю подружжя, зокрема зміни, розірвання, визнання спадкового договору недійсним, реєстратор виготовляє для кожного з подружжя окремий витяг про реєстрацію в Реєстрі.
34. Витяг про реєстрацію в Реєстрі в електронній формі з накладеним кваліфікованим електронним підписом уповноваженої особи адміністратора через систему електронної взаємодії органів виконавчої влади надсилається особі/органу, яка (який) надіслала (надіслав) заяву, передбачену додатками 1-4.
35. Реєстрація в Реєстрі об'єктів Реєстру вважається завершеною з моменту накладення реєстратором кваліфікованого електронного підпису на відомості, внесені до Реєстру.
Виправлення помилок у відомостях, внесених до Реєстру
36. Помилкою у відомостях, внесених до Реєстру, зокрема тих, що містяться у витягах про реєстрацію, сформованих програмними засобами Реєстру, є технічна помилка (некоректне відображення символів, описка, друкарська помилка (пропущені або зайві літери/цифри, випадкова перестановка літер/цифр) чи інша подібна помилка).
37. У відомостях, внесених до Реєстру реєстратором, яким є нотаріус, у зв'язку з посвідченням/засвідченням/видачею ним нотаріального документа або заведенням спадкової справи можуть бути виправлені помилки:
1) про документ (заповіт/спадковий договір/заява про зміну заповіту/заява про скасування заповіту/свідоцтво про право на спадщину):
серія та номер спеціального бланка нотаріального документа, на якому викладено нотаріальний документ;
номер запису у реєстрі для реєстрації нотаріальних дій;
2) про заповідача (заповідачів)/відчужувача (відчужувачів) - місце народження;
3) про спадкоємця (спадкоємців):
резидент/нерезидент;
черга спадкоємця за законом;
ступінь споріднення;
4) про спадкове майно;
5) про місце зберігання;
6) про звільнення від сплати за внесення відомостей до Реєстру;
7) про додаткові відомості.
Виправленню підлягають помилки в усіх відомостях щодо відчужувача (відчужувачів)/спадкоємця, передбачених підпунктами 2 і 4 пункту 27 цього Порядку, внесених до Реєстру реєстратором, яким є нотаріус, у разі звернення до нього представника відчужувача (відчужувачів) за вчиненням нотаріальної дії щодо посвідчення спадкового договору або представника спадкоємця за вчиненням нотаріальної дії з видачі свідоцтва про право на спадщину.
Помилки підлягають виправленню у порядку, визначеному пунктом 39 цього Порядку.
38. Виправленню підлягають помилки в усіх відомостях, передбачених пунктом 27 цього Порядку, які були внесені до Реєстру реєстратором, яким є:
1) нотаріус, - щодо відомостей, внесених ним у порядку, визначеному пунктами 21-23 цього Порядку;
2) посадова особа консульської установи, посольства України, уповноважена посадова особа органу місцевого самоврядування, - щодо відомостей, внесених такою особою у зв'язку з посвідченням/засвідченням/видачею нотаріального документа або заведенням спадкової справи;
3) уповноважена особа адміністратора, - щодо відомостей, внесених ним у порядку, визначеному пунктом 20 цього Порядку;
4) нотаріус, уповноважена особа адміністратора, - щодо відомостей, внесених до Реєстру до початку функціонування Реєстру як складової Системи е-нотаріату.
Помилки підлягають виправленню у порядку, визначеному пунктом 39 цього Порядку.
39. Виправлення помилок у відомостях, внесених до Реєстру, здійснюється:
1) реєстратором, яким є нотаріус/посадова особа консульської установи, посольства України/уповноважена посадова особа органу місцевого самоврядування, яким (якою) внесено відомості до Реєстру:
за заявою заповідача/відчужувача/набувача/спадкоємця про виправлення помилки (у якій обов'язково зазначаються відомості, які підлягають виправленню), що подається в довільній формі та підписується власноручно;
за запитом про виправлення помилки, сформованим програмними засобами Системи е-нотаріату, нотаріуса/посадової особи консульської установи, посольства України/уповноваженої посадової особи органу місцевого самоврядування, яким (якою) виявлено помилку у відомостях, внесених до Реєстру. У запиті обов'язково зазначаються відомості, які підлягають виправленню.
У такому разі нотаріус/посадова особа консульської установи, посольства України/уповноважена посадова особа органу місцевого самоврядування, до якого (якої) звернулись із заявою/запитом про виправлення помилки, перевіряє відповідність відомостей Реєстру інформації, наведеній у поданій (поданому) заяві/запиті, та документам, наявним у нотаріальній справі.
Якщо факт невідповідності підтверджено, оновлена інформація до Реєстру вноситься без заповнення заяви, передбаченої додатком 6:
у день звернення заповідача/відчужувача/набувача/спадкоємця;
протягом двох робочих днів з дня отримання запиту.
У разі відсутності (відпустки, хвороби), звільнення державного нотаріуса багатоскладової державної нотаріальної контори виправлення помилок у відомостях, внесених до Реєстру, здійснює інший державний нотаріус такої контори.
У разі реорганізації державної нотаріальної контори виправлення помилок у відомостях, внесених до Реєстру, здійснює державний нотаріус державної нотаріальної контори, яка є правонаступником реорганізованої контори.
У разі покладення обов'язків з обслуговування населення на державного нотаріуса іншої державної нотаріальної контори, державного нотаріального архіву або заміщення приватного нотаріуса виправлення помилок у відомостях, внесених до Реєстру, здійснює нотаріус, на якого покладено відповідні обов'язки або який здійснює заміщення.
У разі ліквідації державної нотаріальної контори/припинення нотаріальної діяльності приватного нотаріуса виправлення помилок у відомостях, внесених до Реєстру, здійснює державний нотаріус державного нотаріального архіву, до якого на зберігання надійшли документи нотаріального діловодства та архіву державної нотаріальної контори/приватного нотаріуса.
У разі реорганізації органу місцевого самоврядування виправлення помилок у відомостях, внесених до Реєстру, здійснює уповноважена посадова особа органу місцевого самоврядування, що є правонаступником реорганізованого органу.
У разі ліквідації органу місцевого самоврядування виправлення помилок у відомостях, внесених до Реєстру, здійснює державний нотаріус державного нотаріального архіву, до якого на зберігання надійшли документи нотаріального діловодства та архіву органу місцевого самоврядування;
2) реєстратором, яким є уповноважена особа адміністратора, щодо відомостей, внесених до Реєстру у порядку, визначеному пунктом 20 цього Порядку, протягом двох робочих днів з дня отримання заяви, передбаченої додатком 6, надісланої:
нотаріусом, яким виявлено помилку у відомостях, внесених до Реєстру, у зв'язку із зверненням до нього заповідача/відчужувача/ набувача/спадкоємця із заявою про виправлення помилки (у якій обов'язково зазначаються відомості, внесені до Реєстру, які підлягають виправленню), що подається в довільній формі та підписується власноручно.
Нотаріус для заповнення заяви, передбаченої додатком 6, повинен витребувати у посадової особи консульської установи, посольства України/уповноваженої посадової особи органу місцевого самоврядування, якою було посвідчено/засвідчено/видано нотаріальний документ/заведено спадкову справу, відомості про що внесено до Реєстру, інформацію, що міститься у документах, наявних у нотаріальній справі.
Не пізніше ніж протягом наступного робочого дня з дня отримання інформації, яка підтверджує наявність підстав для виправлення помилки у відомостях, внесених до Реєстру, нотаріус заповнює заяву в електронній формі, накладає кваліфікований електронний підпис та надсилає її адміністратору через систему електронної взаємодії органів виконавчої влади або на адресу електронної пошти;
посадовою особою консульської установи, посольства України, якою було посвідчено/засвідчено/видано нотаріальний документ/заведено спадкову справу, відомості про що внесено до Реєстру, у зв'язку із зверненням заповідача/відчужувача/набувача/спадкоємця із заявою про виправлення помилки (у якій обов'язково зазначаються відомості, внесені до Реєстру, які підлягають виправленню), що подається в довільній формі та підписується власноручно.
Посадова особа консульської установи, посольства України перевіряє інформацію, наведену у поданій заяві, та відомості, що містяться в документах, наявних у нотаріальній справі.
Якщо факт невідповідності підтверджено, посадова особа консульської установи, посольства України заповнює заяву, передбачену додатком 6, в електронній формі, накладає кваліфікований електронний підпис та протягом двох робочих днів з дня звернення до нього заповідача/відчужувача/набувача/спадкоємця надсилає її адміністратору через систему електронної взаємодії органів виконавчої влади;
уповноваженою посадовою особою органу місцевого самоврядування, якою було посвідчено/засвідчено/видано нотаріальний документ/заведено спадкову справу, відомості про що внесено до Реєстру, у зв'язку із зверненням заповідача/спадкоємця із заявою про виправлення помилки (у якій обов'язково зазначаються відомості, внесені до Реєстру, які підлягають виправленню), що подається в довільній формі та підписується власноручно.
Уповноважена посадова особа органу місцевого самоврядування перевіряє інформацію, наведену у поданій заяві, та відомості, що містяться в документах, наявних у нотаріальній справі.
Якщо факт невідповідності підтверджено, уповноважена посадова особа органу місцевого самоврядування в день звернення до неї заповідача/спадкоємця заповнює заяву, передбачену додатком 6, в електронній формі, накладає кваліфікований електронний підпис та надсилає її адміністратору через систему електронної взаємодії органів виконавчої влади;
посадовою особою Мін'юсту у разі звернення до Мін'юсту заповідача/спадкоємця із заявою про виправлення помилки у відомостях Реєстру щодо заповіту, посвідченого (складеного та/або прийнятого на зберігання) і зареєстрованого в іноземній державі згідно з Конвенцією (у якій обов'язково зазначаються відомості, внесені до Реєстру, які підлягають виправленню), що подається в довільній формі та підписується власноручно.
Посадова особа Мін'юсту не пізніше ніж протягом наступного робочого дня з дня звернення до неї заповідача/спадкоємця заповнює заяву, передбачену додатком 6, в електронній формі, накладає кваліфікований електронний підпис та надсилає її адміністратору через систему електронної взаємодії органів виконавчої влади.
40. Якщо у нотаріуса/посадової особи консульської установи, посольства України/уповноваженої посадової особи органу місцевого самоврядування, до якого (якої) звернулися із заявою/запитом про виправлення помилок у Реєстрі, відсутні у нотаріальній справі необхідні документи, що підтверджують наявність підстав для виправлення помилок у відомостях, внесених до Реєстру, нотаріус/посадова особа консульської установи, посольства України/уповноважена посадова особа органу місцевого самоврядування відмовляє у виправленні помилок у відомостях, внесених до Реєстру, та роз'яснює процедуру вирішення зазначеного питання в судовому порядку.
41. Виправлення помилок у відомостях, внесених до Реєстру, здійснюється шляхом внесення оновленої інформації до Реєстру та накладення кваліфікованого електронного підпису особи, яка відповідно до пункту 39 цього Порядку має право виправляти помилки у відомостях, внесених до Реєстру.
Під час внесення оновленої інформації до Реєстру у полі “Додаткові відомості” зазначаються реквізити (дата та номер (за наявності) заяви/запиту про виправлення помилок у відомостях, внесених до Реєстру, прізвище, власне ім'я, по батькові (за наявності) особи, яка звернулася за виправленням помилки у відомостях, внесених до Реєстру, та її статус (заповідач/відчужувач/набувач/спадкоємець).
42. Програмними засобами Реєстру забезпечується збереження відомостей Реєстру, внесених до нього, до та після виправлення помилок.
Надання реєстратором інформації з Реєстру
43. Інформація з Реєстру надається реєстратором у вигляді витягу/інформаційної довідки з Реєстру, який (яка) формується програмними засобами Реєстру, на підставі відомостей, що містяться в ньому:
витяг з Реєстру про заповіти і спадкові договори;
витяг з Реєстру про спадкові справи та видані свідоцтва про право на спадщину;
інформаційна довідка з Реєстру про заповіти і спадкові договори;
інформаційна довідка з Реєстру про спадкові справи та видані свідоцтва про право на спадщину;
інформаційна довідка з Реєстру про свідоцтва про право на спадщину.
44. Витяг/інформаційна довідка з Реєстру містить відомості щодо: номера, дати та часу формування витягу; реєстратора, який надав витяг; підстави видачі витягу; параметра запиту, а також відомості, зазначені:
1) у підпунктах 3, 4 (у частині відомостей щодо документа), 5, 9 пункту 27 цього Порядку, - щодо спадкової справи та виданих свідоцтв про право на спадщину (для витягу/інформаційної довідки з Реєстру про спадкові справи та видані свідоцтва про право на спадщину);
2) у підпунктах 1, 2, 5-10 пункту 27 цього Порядку, - щодо заповіту, спадкового договору (для витягу/інформаційної довідки з Реєстру про заповіти і спадкові договори);
3) у підпунктах 4, 5, 9 пункту 27 цього Порядку, - щодо свідоцтва про право на спадщину (для інформаційної довідки з Реєстру про свідоцтва про право на спадщину);
4) у підпунктах 1, 2, 5-10 пункту 27 цього Порядку, - щодо заповіту (для інформаційної довідки з Реєстру про заповіти і спадкові договори, яка надається у випадку, передбаченому пунктом 47 цього Порядку).
45. Реєстратор, крім уповноваженої особи адміністратора, за запитом/заявою, передбаченим (передбаченою) додатком 5, перевіряє за даними Реєстру наявність (відсутність) заповіту, спадкового договору, заведеної спадкової справи та виданого свідоцтва про право на спадщину з формуванням за результатами такої перевірки витягу/інформаційної довідки з Реєстру.
Витяг з Реєстру про заповіти і спадкові договори роздруковується в одному примірнику, який надається фізичним особам - заповідачам та сторонам спадкового договору (у межах вчиненого правочину) протягом двох робочих днів з дня отримання від них заяви у письмовій формі.
Витяг з Реєстру про спадкові справи та видані свідоцтва про право на спадщину роздруковується в одному примірнику, який надається спадкоємцям (фізичним та юридичним особам), яким було видано свідоцтво про право на спадщину, протягом двох робочих днів з дня отримання від них запиту/заяви у письмовій формі.
Інформаційна довідка з Реєстру про заповіти і спадкові договори/інформаційна довідка з Реєстру про спадкові справи та видані свідоцтва про право на спадщину, формування якої:
не пов'язано із заведенням спадкової справи та видачею свідоцтва про право на спадщину, роздруковується в одному примірнику, який надається будь-якій особі у разі пред'явлення нею свідоцтва про смерть або іншого документа, що підтверджує факт смерті заповідача/відчужувача/спадкодавця, протягом двох робочих днів з дня отримання від неї запиту/заяви у письмовій формі;
пов'язано із заведенням спадкової справи та/або видачею свідоцтва про право на спадщину, роздруковується в одному примірнику, який залишається у справах нотаріуса, посадової особи консульської установи, посольства України, уповноваженої посадової особи органів місцевого самоврядування, який (яка) заводить таку спадкову справу.
Інформаційна довідка з Реєстру про спадкові справи та видані свідоцтва про право на спадщину роздруковується в одному примірнику та надається особам у випадках, передбачених частиною першою статті 1277 Цивільного кодексу України, у разі наявності в Державному реєстрі актів цивільного стану громадян інформації про смерть спадкодавця протягом двох робочих днів з дня отримання від них запиту у письмовій формі.
Інформаційна довідка з Реєстру про заповіти і спадкові договори/інформаційна довідка з Реєстру про спадкові справи та видані свідоцтва про право на спадщину:
роздруковується в одному примірнику та надсилається засобами поштового зв'язку суду, прокуратурі, органам, що провадять оперативно-розшукову діяльність, контррозвідувальну діяльність, органам досудового розслідування у зв'язку з кримінальним провадженням, цивільними, господарськими, адміністративними справами, справами про адміністративні правопорушення, що перебувають у провадженні цих органів, протягом 10 робочих днів з дня отримання запиту в письмовій формі з обов'язковим зазначенням номера справи та проставленням гербової печатки відповідного органу;
надсилається в електронній формі через систему електронної взаємодії органів виконавчої влади або на адресу електронної пошти Мін'юсту, територіальному органу Мінюсту у зв'язку із здійсненням ними своїх повноважень; посадовій особі консульської установи, посольства України, уповноваженій посадовій особі органу місцевого самоврядування (у разі відсутності доступу до Реєстру) під час заведення спадкової справи протягом двох робочих днів з дня отримання від них запиту в електронній формі.
Інформаційна довідка про свідоцтва про право на спадщину роздруковується в одному примірнику та надсилається засобами поштового зв'язку податковому органу, державному виконавцю, приватному виконавцю, Національному агентству з питань запобігання корупції протягом 10 робочих днів з дня отримання від них запиту в письмовій формі.
46. Інформаційні довідки з Реєстру про посвідчені заповіти і спадкові договори видаються іншим особам, крім заповідача/відчужувача/набувача, тільки після смерті заповідача/відчужувача за умови пред'явлення свідоцтва про смерть або іншого документа, що підтверджує факт смерті заповідача/відчужувача.
47. З метою підготовки Мін'юстом відповіді національному органу іноземної держави, який звернувся у зв'язку із запитом особи, яка перебуває за межами України, про отримання інформації про наявність заповіту, посвідченого (складеного та/або прийнятого на зберігання) і зареєстрованого в Україні, посадова особа Мін'юсту заповнює в електронній формі запит, передбачений додатком 5, накладає кваліфікований електронний підпис та надсилає адміністратору через систему електронної взаємодії органів виконавчої влади.
Уповноважена особа адміністратора перевіряє за даними Реєстру наявність (відсутність) заповіту та надає в електронній формі Мін'юсту інформаційну довідку з Реєстру про заповіти і спадкові договори протягом п'яти робочих днів з дня отримання запиту через систему електронної взаємодії органів виконавчої влади.
48. Програмні засоби Реєстру забезпечують пошук у Реєстрі інформації з використанням одного або кількох параметрів запиту:
1) про наявність (відсутність) заповіту/спадкового договору зазначаються параметри запиту про заповідача/відчужувача:
прізвище, власне ім'я та по батькові (за наявності), рік народження (за наявності);
реєстраційний номер облікової картки платника податків згідно з Державним реєстром фізичних осіб - платників податків;
серія (за наявності) та номер паспорта громадянина України;
унікальний номер запису в Єдиному державному демографічному реєстрі;
2) про наявність (відсутність) спадкової справи/виданих свідоцтв про право на спадщину зазначаються параметри запиту про спадкодавця:
прізвище, власне ім'я та по батькові (за наявності), дата смерті;
реєстраційний номер облікової картки платника податків згідно з Державним реєстром фізичних осіб - платників податків;
серія (за наявності) та номер паспорта громадянина України;
унікальний номер запису в Єдиному державному демографічному реєстрі;
3) про видані свідоцтва про право на спадщину зазначаються відомості щодо періоду видачі та параметрів запиту про спадкоємця:
для фізичної особи:
- прізвище, власне ім'я та по батькові (за наявності);
- реєстраційний номер облікової картки платника податків згідно з Державним реєстром фізичних осіб - платників податків;
- серія (за наявності) та номер паспорта громадянина України;
- унікальний номер запису в Єдиному державному демографічному реєстрі;
для юридичної особи:
- повне найменування;
- ідентифікаційний код згідно з ЄДРПОУ.
49. Витяги/інформаційні довідки з Реєстру формуються програмними засобами Реєстру.
Витяги/інформаційні довідки з Реєстру:
у паперовій формі - виготовляються на білих аркушах паперу формату А4 (210 х 297 міліметрів) з проставленням підпису та печатки реєстратора;
в електронній формі підписуються кваліфікованим електронним підписом реєстратора.
50. У разі відсутності інформації в Реєстрі у витягу/інформаційній довідці з Реєстру зазначається: “За вказаними параметрами запиту в Спадковому реєстрі інформація відсутня”.
51. Реєстратор відмовляє у видачі витягу/інформаційної довідки з Реєстру у разі, коли:
1) відсутній документ про внесення плати за надання інформації з Реєстру або відомості щодо звільнення від сплати;
2) у запиті відсутні, не повністю або не чітко визначені параметри пошуку, передбачені пунктом 48 цього Порядку;
3) не надано свідоцтво про смерть або інший документ, що підтверджує факт смерті заповідача/спадкодавця/відчужувача;
4) заява/запит подана (подано) неналежному суб'єкту надання витягу/інформаційної довідки з Реєстру.
Отримання користувачами інформації з Реєстру
52. Користування відомостями Реєстру здійснюється в порядку електронної інформаційної взаємодії посадовими та службовими особами державних органів у випадках, передбачених законом.
Доступ у порядку електронної інформаційної взаємодії забезпечується з використанням засобів системи електронної взаємодії державних електронних інформаційних ресурсів “Трембіта” з дотриманням вимог Законів України “Про електронну ідентифікацію та електронні довірчі послуги”, “Про захист персональних даних”, “Про публічні електронні реєстри”, “Про електронні документи та електронний документообіг”, “Про захист інформації в інформаційно-комунікаційних системах”.
Обсяг та структура даних, якими обмінюються суб'єкти електронної взаємодії через програмні інтерфейси електронних інформаційних ресурсів (сервіси), визначаються договорами про електронну інформаційну взаємодію, укладеними відповідно до Порядку електронної (технічної та інформаційної) взаємодії, затвердженого постановою Кабінету Міністрів України від 8 вересня 2016 р. № 606 “Деякі питання електронної взаємодії електронних інформаційних ресурсів”, або протоколами.
У разі відсутності технічної можливості передачі даних з використанням системи електронної взаємодії державних електронних інформаційних ресурсів “Трембіта” електронна інформаційна взаємодія між суб'єктами електронної взаємодії може здійснюватися з використанням інших інформаційно-комунікаційних систем із дотриманням вимог щодо захисту інформації відповідно до статті 8 Закону України “Про захист інформації в інформаційно-комунікаційних системах”.
Електронна інформаційна взаємодія здійснюється лише між тими інформаційно-комунікаційними системами державних органів та установ, в яких підтверджено дотримання вимог щодо захисту інформації відповідно до статті 8 Закону України “Про захист інформації в інформаційно-комунікаційних системах”.
53. Обробка отриманої користувачами інформації здійснюється з дотриманням вимог законодавства про захист персональних даних та забезпеченням таємниці, що охороняється законом.
54. Користувачі несуть відповідальність за неправомірне використання інформації та використання її не за призначенням. Користувачам забороняється надавати іншим особам за їх зверненням інформацію, отриману відповідно до цього Порядку, крім випадків, установлених законом.
Доступ до відомостей Реєстру посадової особи Мін'юсту, його територіального органу
55. Доступ до відомостей Реєстру має посадова особа Мін'юсту, його територіального органу, до функціональних обов'язків якої належить здійснення контролю за організацією нотаріату і нотаріальної діяльності в Україні, яка зобов'язана дотримуватися нотаріальної таємниці відповідно до вимог, встановлених статтею 8 Закону України “Про нотаріат”.
56. Посадова особа Мін'юсту, його територіального органу за наявності підстав, передбачених законодавством для проведення перевірки організації роботи державних нотаріальних контор, державних нотаріальних архівів, організації нотаріальної діяльності приватних нотаріусів, дотримання нотаріусами порядку вчинення нотаріальних дій та виконання правил нотаріального діловодства, має доступ до Реєстру з правом пошуку та перегляду усіх відомостей Реєстру, внесених до Реєстру відповідними нотаріусами.
57. Доступ до Реєстру здійснюється через Систему е-нотаріату з використанням ідентифікаторів доступу, що надаються адміністратором на підставі відповідних договорів, а також з використанням кваліфікованого електронного підпису, сумісного з програмним забезпеченням Реєстру.
Плата за реєстрацію в Реєстрі, надання та отримання інформації з нього
58. Користування посадовими та службовими особами державних органів у випадках, передбачених законом, відомостями Реєстру в порядку електронної інформаційної взаємодії здійснюється на безоплатній основі.
59. Нотаріус/уповноважена посадова особа органу місцевого самоврядування вносить до Реєстру відомості, передбачені цим Порядком, зокрема пунктом 23 цього Порядку, з видачею витягу про реєстрацію в Реєстрі, а також видає витяг/інформаційну довідку з Реєстру за зверненням фізичних та юридичних осіб.
За внесення відомостей до Реєстру та надання інформації з нього з фізичних та юридичних осіб справляється плата у розмірі, встановленому Мін'юстом.
60. Посадова особа консульської установи, посольства України вносить до Реєстру відомості, передбачені цим Порядком, з видачею витягу про реєстрацію в Реєстрі, а також видає витяг/інформаційну довідку з Реєстру за зверненням фізичних та юридичних осіб.
За внесення відомостей до Реєстру та надання інформації з нього з фізичних та юридичних осіб справляється консульський збір у визначених законодавством розмірах.
61. За внесення до Реєстру відомостей щодо реєстрації заповіту подружжя/спадкового договору з участю подружжя/дубліката заповіту подружжя/дубліката спадкового договору з участю подружжя плата/консульський збір справляється один раз у повному обсязі, крім випадків, коли обидва з подружжя звільнені від сплати відповідно до пункту 64 цього Порядку.
У разі коли один із подружжя звільнений від сплати за внесення до Реєстру відомостей щодо заповіту подружжя/спадкового договору з участю подружжя/дубліката заповіту подружжя/дубліката спадкового договору з участю подружжя, така плата у повному обсязі справляється з іншого з подружжя, не звільненого від такої сплати.
62. Кошти за внесення відомостей та отримання інформації до/з Реєстру зараховуються до державного бюджету.
63. Плата за внесення відомостей та отримання інформації до/з Реєстру не справляється за:
1) реєстрацію в Реєстрі:
заповіту, посвідченого посадовою особою консульської установи, посольства України/уповноваженою посадовою особою органів місцевого самоврядування, у разі внесення відомостей до Реєстру в порядку, визначеному підпунктами 2-4 пункту 20 цього Порядку;
заповіту, посвідченого посадовою, службовою особою, визначеною частиною другою статті 40 Закону України “Про нотаріат”, особою, яка в умовах воєнного стану відповідно до законодавства має право його посвідчувати;
заповіту, посвідченого (складеного та/або прийнятого на зберігання) і зареєстрованого в іноземній державі згідно з Конвенцією, зміни до заповіту, скасування заповіту;
свідоцтва про право на спадщину, дубліката свідоцтва про право на спадщину у разі, коли спадкоємцем є держава;
2) проведення перевірки наявності (відсутності) заповіту/спадкового договору/заведеної спадкової справи/виданого свідоцтва про право на спадщину з формуванням за результатами перевірки інформаційної довідки з Реєстру, яка надається у випадках, передбачених абзацами п'ятим - сьомим пункту 45 цього Порядку;
3) проведення перевірки інформації про наявність (відсутність) заповіту з формуванням за результатами перевірки інформаційної довідки з Реєстру, яка надається у випадку, передбаченому пунктом 47 цього Порядку;
4) проведення перевірки інформації про наявність (відсутність) заведеної спадкової справи/виданого свідоцтва про право на спадщину з формуванням за результатами перевірки інформаційної довідки з Реєстру - у разі видачі свідоцтва про право на спадщину.
64. Від сплати за внесення відомостей та отримання інформації до/з Реєстру звільняються:
1) ветерани війни та члени сімей загиблих (померлих) ветеранів війни, члени сімей загиблих (померлих) Захисників і Захисниць України; особи, які мають особливі заслуги перед Батьківщиною; постраждалі учасники Революції Гідності; особи з інвалідністю I та II груп - за внесення та отримання інформації до/з Реєстру;
2) військовослужбовці - за реєстрацію в Реєстрі заповіту, посвідченого особою, яка в умовах воєнного стану відповідно до законодавства має право його посвідчувати, з видачею про це витягу;
3) діти-сироти, діти, позбавлені батьківського піклування, діти з інвалідністю - за проведення перевірки інформації про наявність (відсутність) заповіту/спадкового договору/заведеної спадкової справи, якщо така перевірка пов'язана із заведенням спадкової справи; за реєстрацію свідоцтва про право на спадщину, дубліката свідоцтва про право на спадщину;
4) громадяни, віднесені до 1 категорії постраждалих внаслідок Чорнобильської катастрофи, непрацездатні за віком - за реєстрацію свідоцтва про право на спадщину, дубліката свідоцтва про право на спадщину;
5) громадяни, що успадковують майно осіб, які загинули під час виконання службових обов'язків, обов'язків з охорони громадського порядку і державного кордону, у зв'язку із рятуванням здоров'я, життя та/або майна іншої особи, а також осіб, реабілітованих в установленому порядку, - за реєстрацію свідоцтва про право на спадщину, дубліката свідоцтва про право на спадщину.
65. Будь-яка особа за наявності свідоцтва про смерть або іншого документа, що підтверджує факт смерті заповідача, для отримання інформації про наявність (відсутність) у Реєстрі заповіту таким заповідачем в іноземних державах подає Мін'юсту звернення, в якому зазначаються:
прізвище, власне ім'я (імена) та по батькові (за наявності) заповідача (заповідачів);
дата та місце народження (якщо невідоме - назва країни) заповідача;
назви держав, до національних органів яких необхідно зробити запит.
До звернення додається нотаріально засвідчена копія документа, що підтверджує факт смерті заповідача, та її нотаріально засвідчений переклад мовою держави, до якої робиться запит.
66. Реєстратори забезпечують своєчасне, повне та достовірне внесення відомостей до Реєстру.
Відповідальність за достовірність відомостей, що вносяться до Реєстру, несуть особи, які надали цю інформацію.
67. Реєстратор несе відповідальність за помилки, допущені ним під час внесення відомостей до Реєстру, надання витягів про реєстрацію в Реєстрі, витягів/інформаційних довідок з Реєстру, а також за неправомірну відмову у внесенні відомостей до Реєстру та наданні витягів про реєстрацію в Реєстрі, витягів/інформаційних довідок з Реєстру згідно із законодавством.
68. Відповідальність за помилки, допущені помічником приватного нотаріуса, особою, що перебуває в трудових відносинах з приватним нотаріусом, консультантом, працівником державної нотаріальної контори, державного нотаріального архіву під час користування Реєстром, несе приватний нотаріус/завідувач державної нотаріальної контори/державного нотаріального архіву.
69. Інформування правоволодільця (заповідача/відчужувача/ спадкоємця) про запити інших осіб щодо відомостей про нього з Реєстру здійснюється за його зверненням до реєстратора (крім уповноваженої особи адміністратора) з дня реалізації відповідної технічної можливості.
Інформування правоволодільця про збирання, оброблення, внесення інформації до Реєстру здійснюється шляхом отримання такою особою витягу про реєстрацію, витягу з Реєстру на підставах та в порядку, визначених цим Порядком.
Додаток 1
до Порядку
ЗАЯВА
про державну реєстрацію заповіту/спадкового договору/дубліката заповіту/дубліката спадкового договору у Спадковому реєстрі
Додаток 2
до Порядку
ЗАЯВА
про державну реєстрацію зміни/скасування заповіту, зміни/розірвання спадкового договору, визнання недійсними заповіту/спадкового договору/свідоцтва про право на спадщину у Спадковому реєстрі
Додаток 3
до Порядку
ЗАЯВА
про реєстрацію заведення спадкової справи у Спадковому реєстрі
Додаток 4
до Порядку
ЗАЯВА
про реєстрацію свідоцтва про право на спадщину/дубліката свідоцтва про право на спадщину у Спадковому реєстрі
Додаток 5
до Порядку
ЗАЯВА/ЗАПИТ
про надання витягу/інформаційної довідки із Спадкового реєстру
Додаток 6
до Порядку
ЗАЯВА/ЗАПИТ
про виправлення помилок у відомостях, внесених до Спадкового реєстру
ЗАТВЕРДЖЕНО
постановою Кабінету Міністрів України
від 21 січня 2026 р. № 52
ПЕРЕЛІК
постанов Кабінету Міністрів України, що втратили чинність
1. Постанова Кабінету Міністрів України від 11 травня 2011 р. № 491 “Про затвердження Порядку державної реєстрації заповітів, спадкових договорів і заведених спадкових справ у Спадковому реєстрі” (Офіційний вісник України, 2011 р., № 35, ст. 1459).
2. Пункт 7 змін, що вносяться до постанов Кабінету Міністрів України щодо зарахування до державного бюджету коштів за надання права доступу, користування, внесення та одержання інформації з реєстрів, затверджених постановою Кабінету Міністрів України від 12 вересня 2012 р. № 1077 (Офіційний вісник України, 2012 р., № 90, ст. 3651).
3. Постанова Кабінету Міністрів України від 3 липня 2013 р. № 468 “Деякі питання реєстрації заповітів у Спадковому реєстрі” (Офіційний вісник України, 2013 р., № 51, ст. 1844).
4. Пункт 4 змін, що вносяться до постанов Кабінету Міністрів України, затверджених постановою Кабінету Міністрів України від 15 червня 2015 р. № 424 (Офіційний вісник України, 2015 р., № 50, ст. 1601).
5. Постанова Кабінету Міністрів України від 16 серпня 2022 р. № 914 “Про внесення змін до Порядку державної реєстрації заповітів і спадкових договорів у Спадковому реєстрі” (Офіційний вісник України, 2022 р., № 67, ст. 4030).
6. Постанова Кабінету Міністрів України від 4 липня 2023 р. № 680 “Про внесення змін до постанови Кабінету Міністрів України від 11 травня 2011 р. № 491 та визнання такою, що втратила чинність, постанови Кабінету Міністрів України від 15 квітня 2015 р. № 210” (Офіційний вісник України, 2023 р., № 66, ст. 3798).
7. Пункт 2 змін, що вносяться до постанов Кабінету Міністрів України, затверджених постановою Кабінету Міністрів України від 29 грудня 2023 р. № 1406 “Деякі питання функціонування Єдиної державної електронної системи е-нотаріату” (Офіційний вісник України, 2024 р., № 11, ст. 699).