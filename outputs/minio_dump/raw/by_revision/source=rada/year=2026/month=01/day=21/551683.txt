КАБІНЕТ МІНІСТРІВ УКРАЇНИ
ПОСТАНОВА
від 21 січня 2026 р. № 75
Київ
Деякі питання реалізації активів, щодо яких ухвалено судове рішення про застосування санкції
Відповідно до частини третьої статті 51 Закону України “Про санкції” та з метою удосконалення процедури реалізації активів, щодо яких ухвалено судове рішення про застосування санкції, передбаченої пунктом 11 частини першої статті 4 зазначеного Закону, Кабінет Міністрів України постановляє:
1. Установити, що:
активи, щодо яких ухвалено судове рішення про застосування санкції, передбаченої пунктом 11 частини першої статті 4 Закону України “Про санкції” та які були включені до переліків об'єктів, що підлягають приватизації, підлягають виключенню з таких переліків у разі здійснення їх реалізації згідно з Порядком реалізації активів, щодо яких ухвалено судове рішення про застосування санкції, передбаченої пунктом 11 частини першої статті 4 Закону України “Про санкції”, затвердженим постановою Кабінету Міністрів України від 21 листопада 2023 р. № 1233 “Деякі питання управління активами, стягнутими в дохід держави” (Офіційний вісник України, 2024 р., № 2, ст. 34, № 67, ст. 4031), - із змінами, внесеними цією постановою (далі - Порядок).
Приватизація таких активів припиняється за рішенням Кабінету Міністрів України;
у разі, коли електронний аукціон уже проводився Фондом державного майна згідно з Порядком проведення електронних аукціонів для продажу об'єктів малої приватизації та визначення додаткових умов продажу, затвердженим постановою Кабінету Міністрів України від 10 травня 2018 р. № 432 (Офіційний вісник України, 2018 р., № 47, ст. 1641, № 62, ст. 2136), Порядком проведення електронних аукціонів для продажу об'єктів великої приватизації, затвердженим постановою Кабінету Міністрів України від 21 лютого 2023 р. № 183 (Офіційний вісник України, 2023 р., № 27, ст. 1513), або Порядком відчуження об'єктів державної власності, затвердженим постановою Кабінету Міністрів України від 6 червня 2007 р. № 803 (Офіційний вісник України, 2007 р., № 43, ст. 1714; 2019 р., № 86, ст. 2903), та його визнано таким, що не відбувся, організатор аукціону для реалізації такого активу оголошує повторний аукціон за методом підвищення ціни із зниженням стартової ціни на 50 відсотків відповідно до Порядку;
до дня набрання чинності пунктами 70 і 71 Порядку щодо автоматичного оголошення аукціонів електронною торговою системою організатор аукціону самостійно здійснює оголошення повторного аукціону за методом підвищення ціни із зниженням стартової ціни на 50 відсотків та аукціону за методом покрокового зниження стартової ціни та подальшого подання цінових пропозицій.
2. Внести до постанов Кабінету Міністрів України зміни, що додаються.
3. Ця постанова набирає чинності з 1 лютого 2026 р. та втрачає чинність через один рік з дня припинення чи скасування воєнного стану в Україні, введеного Указом Президента України від 24 лютого 2022 р. № 64 “Про введення воєнного стану в Україні”, затвердженим Законом України від 24 лютого 2022 р. № 2102-IX “Про затвердження Указу Президента України “Про введення воєнного стану в Україні”, крім пунктів 70 і 71 Порядку щодо автоматичного оголошення аукціонів електронною торговою системою, які набирають чинності з дня появи відповідної технічної можливості в електронній торговій системі, про що адміністратор електронної торгової системи повідомляє на своєму власному веб-сайті, але не пізніше чотирьох місяців з дня набрання чинності цією постановою.
Прем'єр-міністр України
Ю. СВИРИДЕНКО
Інд. 25
ЗАТВЕРДЖЕНО
постановою Кабінету Міністрів України
від 21 січня 2026 р. № 75
ЗМІНИ,
що вносяться до постанов Кабінету Міністрів України
1. У пункті 3 Порядку відчуження об'єктів державної власності, затвердженого постановою Кабінету Міністрів України від 6 червня 2007 р. № 803 (Офіційний вісник України, 2007 р., № 43, ст. 1714; 2019 р., № 86, ст. 2903; 2025 р., № 78, ст. 5370), слова “, а також активів, стягнутих в дохід держави відповідно до Закону України “Про санкції” виключити.
2. У Порядку проведення електронних аукціонів для продажу об'єктів малої приватизації та визначення додаткових умов продажу, затвердженому постановою Кабінету Міністрів України від 10 травня 2018 р. № 432 (Офіційний вісник України, 2018 р., № 47, ст. 1641, № 62, ст. 2136; 2024 р., № 67, ст. 4031):
1) абзац другий пункту 1 викласти в такій редакції:
“Дія цього Порядку у випадках, визначених пунктом 19 Порядку управління активами, щодо яких ухвалено судове рішення про застосування санкції, передбаченої пунктом 11 частини першої статті 4 Закону України “Про санкції”, затвердженого постановою Кабінету Міністрів України від 21 листопада 2023 р. № 1233 (Офіційний вісник України, 2024 р., № 2, ст. 34, № 67, ст. 4031), поширюється, крім продажу об'єктів малої приватизації, також на реалізацію стягнутих в дохід держави активів, щодо яких ухвалено судове рішення про застосування санкції, передбаченої пунктом 11 частини першої статті 4 Закону України “Про санкції” (далі - об'єкт приватизації), з урахуванням особливостей, встановлених абзацом третім частини третьої статті 51 Закону України “Про санкції”, щодо зарахування грошових коштів, отриманих в результаті реалізації активів, до державного бюджету та спрямування до фонду ліквідації наслідків збройної агресії.”;
2) у пункті 20 слова “та/або перелік активів, стягнутих в дохід держави відповідно до Закону України “Про санкції”, що підлягають реалізації,” виключити, а слова “таких переліків” замінити словами “такого переліку”;
3) в абзаці другому пункту 21 слова “, та/або переліку активів, стягнутих в дохід держави відповідно до Закону України “Про санкції”, що підлягають реалізації” виключити.
3. У Порядку проведення електронних аукціонів для продажу об'єктів великої приватизації, затвердженому постановою Кабінету Міністрів України від 21 лютого 2023 р. № 183 (Офіційний вісник України, 2023 р., № 27, ст. 1513; 2024 р., № 67, ст. 4031):
1) абзац другий пункту 1 викласти в такій редакцій:
“Дія цього Порядку у випадках, визначених пунктом 19 Порядку управління активами, щодо яких ухвалено судове рішення про застосування санкції, передбаченої пунктом 11 частини першої статті 4 Закону України “Про санкції”, затвердженого постановою Кабінету Міністрів України від 21 листопада 2023 р. № 1233 (Офіційний вісник України, 2024 р., № 2, ст. 34, № 67, ст. 4031), поширюється, крім продажу об'єктів великої приватизації, також на реалізацію стягнутих в дохід держави активів, щодо яких ухвалено судове рішення про застосування санкції, передбаченої пунктом 11 частини першої статті 4 Закону України “Про санкції” (далі - об'єкт приватизації), з урахуванням особливостей, встановлених абзацом третім частини третьої статті 51 Закону України “Про санкції”, щодо зарахування грошових коштів, отриманих в результаті реалізації активів, до державного бюджету та спрямування до фонду ліквідації наслідків збройної агресії.”;
2) в абзаці першому пункту 20 слова “та/або перелік активів, стягнутих в дохід держави відповідно до Закону України “Про санкції”, що підлягають реалізації,” виключити, а слова “таких переліків” замінити словами “такого переліку”;
3) в абзаці другому пункту 21 слова “, та/або переліку активів, стягнутих в дохід держави відповідно до Закону України “Про санкції”, що підлягають реалізації” виключити.
4. У постанові Кабінету Міністрів України від 21 листопада 2023 р. № 1233 “Деякі питання управління активами, стягнутими в дохід держави” (Офіційний вісник України, 2024 р., № 2, ст. 34, № 67, ст. 4031; 2025 р., № 1, ст. 38, № 64 ст. 4385):
1) пункт 1 постанови викласти в такій редакції:
“1. Затвердити такі, що додаються:
Порядок управління активами, щодо яких ухвалено судове рішення про застосування санкції, передбаченої пунктом 11 частини першої статті 4 Закону України “Про санкції”;
Порядок реалізації активів, щодо яких ухвалено судове рішення про застосування санкції, передбаченої пунктом 11 частини першої статті 4 Закону України “Про санкції”.”;
2) у Порядку управління активами, щодо яких ухвалено судове рішення про застосування санкції, передбаченої пунктом 11 частини першої статті 4 Закону України “Про санкції”, затвердженому зазначеною постановою:
абзац другий пункту 2 після слів “корпоративні права (акції, частки),” доповнити словами “права вимоги до будь-яких фізичних або юридичних осіб за кредитними договорами, контрактами та іншими договорами та”;
пункт 91 доповнити підпунктом 7 такого змісту:
“7) реалізація активів шляхом проведення електронних аукціонів з використанням електронної торгової системи.”;
пункт 92 після абзацу п'ятого доповнити новим абзацом такого змісту:
“5) реалізація активів шляхом проведення електронних аукціонів з використанням електронної торгової системи.”.
У зв'язку з цим абзац шостий вважати абзацом сьомим;
пункт 12 доповнити абзацом такого змісту:
“У разі коли за судовим рішенням в дохід держави стягнуто права вимоги, боржником за якими є господарське товариство, 100 відсотків акцій (часток) якого стягнуті в дохід держави за судовим рішенням відповідно до Закону України “Про санкції”, такі права вимоги за рішенням Кабінету Міністрів України можуть бути передані Фондом державного майна до статутного капіталу такого товариства. У разі внесення до статутного капіталу товариства прав вимоги, боржником за якими є таке товариство, відповідні права вимоги припиняються внаслідок поєднання боржника і кредитора в одній особі відповідно до статті 606 Цивільного кодексу України.”;
абзац п'ятий пункту 13 після слова “управління” доповнити словами “(у тому числі шляхом реалізації)”;
пункти 18 і 19 викласти в такій редакції:
“18. Управління і реалізація земельних ділянок здійснюється Фондом державного майна з урахуванням вимог Земельного кодексу України, крім випадків, передбачених пунктом 13 цього Порядку, для їх реалізації особами, визначеними статтею 122 Земельного кодексу України, з урахуванням особливостей, встановлених абзацом третім частини третьої статті 51 Закону України “Про санкції”, щодо зарахування грошових коштів, отриманих в результаті реалізації активів, до державного бюджету та спрямування до фонду ліквідації наслідків збройної агресії.
19. Реалізація активів здійснюється згідно з Порядком реалізації активів, щодо яких ухвалено судове рішення про застосування санкції, передбаченої пунктом 11 частини першої статті 4 Закону України “Про санкції”, затвердженим постановою Кабінету Міністрів України від 23 листопада 2023 р. № 1233, - із змінами, внесеними постановою Кабінету Міністрів України від 21 січня 2026 р. № 75.
Якщо активом є корпоративні права товариства, стягнуті в дохід держави:
Кабінет Міністрів України за пропозицією Фонду державного майна або визначеного Кабінетом Міністрів України іншого суб'єкта управління активами може прийняти рішення про включення корпоративних прав товариства до переліку об'єктів великої приватизації державної власності, що підлягають приватизації;
Фонд державного майна за власною ініціативою або за пропозицією визначеного Кабінетом Міністрів України іншого суб'єкта управління активами може прийняти рішення про включення корпоративних прав товариства до переліку об'єктів малої приватизації державної власності, що підлягають приватизації.
Відповідні рішення приймаються в порядку, передбаченому Законом України “Про приватизацію державного і комунального майна”.
Активи, щодо яких було прийнято рішення про включення до переліків об'єктів, що підлягають приватизації, після набрання чинності постановою Кабінету Міністрів України від 21 січня 2026 р. № 75, реалізуються Фондом державного майна відповідно до Порядку проведення електронних аукціонів для продажу об'єктів малої приватизації та визначення додаткових умов продажу, затвердженого постановою Кабінету Міністрів України від 10 травня 2018 р. № 432 (Офіційний вісник України, 2018 р., № 47, ст. 1641, № 62, ст. 2136), Порядку проведення електронних аукціонів для продажу об'єктів великої приватизації, затвердженого постановою Кабінету Міністрів України від 21 лютого 2023 р. № 183 (Офіційний вісник України, 2023 р., № 27, ст. 1513), з урахуванням особливостей, встановлених частиною третьою статті 51 Закону України “Про санкції”, щодо зарахування грошових коштів, отриманих в результаті реалізації таких активів, до державного бюджету та спрямування до фонду ліквідації наслідків збройної агресії.”;
3) доповнити постанову Порядком реалізації активів, щодо яких ухвалено судове рішення про застосування санкції, передбаченої пунктом 11 частини першої статті 4 Закону України “Про санкції”, такого змісту:
“ЗАТВЕРДЖЕНО
постановою Кабінету Міністрів України
від 21 січня 2026 р. № 75
ПОРЯДОК
реалізації активів, щодо яких ухвалено судове рішення про застосування санкції, передбаченої пунктом 11 частини першої статті 4 Закону України “Про санкції”
Загальні питання
1. Цей Порядок визначає процедуру реалізації активів, стягнутих в дохід держави, щодо яких ухвалено судове рішення про застосування санкції, передбаченої пунктом 11 частини першої статті 4 Закону України “Про санкції”, шляхом проведення електронних аукціонів з використанням електронної торгової системи.
Грошові кошти, отримані в результаті реалізації активів на електронному аукціоні, зараховуються до державного бюджету та спрямовуються до фонду ліквідації наслідків збройної агресії відповідно до абзацу третього частини третьої статті 51 Закону України “Про санкції”.
2. Уцьому Порядку терміни вживаються в такому значенні:
авторизаційні дані - ідентифікаційні дані, що створюються учасником під час проходження реєстрації в електронній торговій системі через електронний майданчик, за допомогою яких проводиться перевірка його повноважень щодо доступу до особистого кабінету та вчинення будь-яких дій в електронній торговій системі для участі в електронних аукціонах;
адміністратор електронної торгової системи (далі - адміністратор) - АТ “Прозорро.Продажі”, відповідальне за забезпечення функціонування електронної торгової системи;
аукціонна комісія - комісія, що утворюється організатором аукціону, діяльність якої регулюється положенням, затвердженим таким організатором, та яка вирішує питання щодо визначення стартової ціни реалізації активу і розроблення умов його продажу;
гарантійний внесок - сума коштів (5 відсотків стартової ціни, якщо вона дорівнює або перевищує 250 млн. гривень, або 20 відсотків стартової ціни, якщо вона є меншою, ніж 250 млн. гривень), яка вноситься потенційним покупцем активу для забезпечення виконання його зобов'язання щодо участі в аукціоні у вигляді грошових коштів або банківської гарантії. Банківська гарантія може бути надана тільки системно важливими банками, перелік яких визначається Національним банком та за формою, встановленою Національним банком;
електронна торгова система - дворівнева інформаційно-комунікаційна система, що включає центральну базу даних та електронні майданчики, які взаємодіють з центральною базою даних через інтерфейс програмування додатків такої центральної бази даних. Електронна торгова система забезпечує можливість створення, розміщення, оприлюднення та обміну інформацією і документами в електронній формі, необхідними для проведення аукціону в електронній формі;
електронний майданчик - апаратно-програмний комплекс, який функціонує в Інтернеті, підключений до центральної бази даних та забезпечує організатору аукціону, потенційним покупцям, учасникам можливість користуватися сервісами електронної торгової системи з автоматичним обміном інформацією щодо процесу проведення аукціонів в електронній формі;
електронний аукціон за методом підвищення ціни - спосіб реалізації лота, за яким проводиться повторюваний процес підвищення цін трьома раундами в режимі реального часу та переможцем стає учасник, що в ході аукціону в електронній торговій системі запропонував найвищу ціну;
електронний аукціон за методом покрокового зниження стартової ціни та подальшого подання цінових пропозицій - спосіб реалізації лота, за яким його стартова ціна покроково знижується в ході аукціону з подальшою можливістю додаткового подання цінових пропозицій та переможцем стає учасник, що в ході аукціону в електронній торговій системі запропонував найвищу ціну;
етап подання цінових пропозицій для проведення електронного аукціону за методом підвищення ціни - проміжок часу, протягом якого всім учасникам надається можливість робити цінові пропозиції відповідно до цього Порядку;
етап подання цінових пропозицій для проведення електронного аукціону за методом покрокового зниження стартової ціни та подальшого подання цінових пропозицій - проміжок часу, що складається з двох періодів, - періоду подання закритих цінових пропозицій всіма учасниками, крім того, що зробив ставку, та періоду подання цінової пропозиції учасником, що зробив ставку;
закрита цінова пропозиція для проведення електронного аукціону за методом підвищення ціни - сума коштів, сплата якої декларується учасником до проведення електронного аукціону та подається в особистому кабінеті через оператора електронного майданчика в електронній торговій системі до закінчення кінцевого строку прийняття заяв про участь в електронному аукціоні;
закрита цінова пропозиція для проведення електронного аукціону за методом покрокового зниження стартової ціни та подальшого подання цінових пропозицій - сума коштів, сплата якої декларується учасниками в електронній торговій системі, крім того, що зробив ставку;
крок аукціону для проведення електронного аукціону за методом підвищення ціни - надбавка, на яку в ході електронного аукціону може здійснюватися підвищення цінової пропозиції;
крок аукціону для проведення електронного аукціону за методом покрокового зниження стартової ціни та подальшого подання цінових пропозицій - дисконт, на який в ході електронного аукціону автоматично і поступово здійснюється зниження стартової ціни оголошеного до продажу лота протягом періоду проведення електронного аукціону до моменту автоматичного здійснення останнього з визначених кроків або до моменту здійснення ставки учасником, та мінімальна надбавка, на яку в ході електронного аукціону може здійснюватися підвищення цінової пропозиції;
лот - актив, який виставляється на електронний аукціон;
мінімальний крок електронного аукціону (крок аукціону) - мінімальна надбавка на рівні 1 відсотка стартової ціни активу, визначеної для кожного аукціону, на яку в ході електронного аукціону може здійснюватися підвищення цінової пропозиції;
особистий кабінет - складова частина електронної торгової системи, яка дає змогу організатору аукціону, потенційному покупцю провадити діяльність в електронній торговій системі відповідно до цього Порядку;
оператор електронного майданчика - юридична особа, що має право використовувати електронний майданчик, діє відповідно до договору, укладеного з адміністратором електронної торгової системи, та відібрана для проведення електронних аукціонів з продажу об'єктів великої приватизації;
організатор аукціону - Фонд державного майна або інший орган державної влади, суб'єкт господарювання державного сектору економіки, щодо якого Кабінетом Міністрів України прийнято рішення про визначення його суб'єктом управління активом;
період для подання ставки в електронному аукціоні за методом покрокового зниження стартової ціни та подальшого подання цінових пропозицій - проміжок часу між стартом електронного аукціону та кожним наступним автоматичним покроковим зниженням стартової ціни, протягом якого учасник має право зробити ставку, що відповідає поточній ціні лота;
період проведення електронного аукціону за методом покрокового зниження стартової ціни та подальшого подання цінових пропозицій - проміжок часу, протягом якого здійснюється автоматичне покрокове зниження стартової ціни лота на визначену відповідно до вимог цього Порядку кількість кроків та подання цінових пропозицій (у разі здійснення ставки учасником) на умовах, встановлених цим Порядком;
плата за участь (винагорода оператора електронного майданчика) - грошова винагорода оператора електронного майданчика, яка вираховується із сплаченого переможцем електронного аукціону гарантійного внеску відповідно до договору між оператором електронного майданчика та учасником з урахуванням вимог цього Порядку;
попередня згода на очікування - запевнення потенційного покупця, надане оператору електронного майданчика, в тому, що у разі внесення ним другої за розміром цінової пропозиції/закритої цінової пропозиції/ставки він погоджується на очікування результатів електронного аукціону відповідно до цього Порядку та на отримання його гарантійного внеску після моменту, визначеного цим Порядком;
потенційний покупець - особа, яка має намір взяти участь в електронному аукціоні;
поточна ціна лота - ціна лота, яка відображається в режимі реального часу та діє протягом періоду між початком автоматичного покрокового зниження стартової ціни активу, включаючи проміжок часу між здійсненням останнього кроку та завершенням електронного аукціону за методом покрокового зниження стартової ціни та подальшого подання цінових пропозицій;
прикладний програмний інтерфейс - інтерфейс програмування додатків, доступ до якого надається як відкритий код, який визначає функціональність, що надається електронною торговою системою, та призначений для підключення електронних майданчиків (операторів електронних майданчиків) до електронної торгової системи;
пул - сукупність активів, щодо яких ухвалено судове (судові) рішення про застосування санкції, передбаченої пунктом 11 частини першої статті 4 Закону України “Про санкції”, та які об'єднані в один лот в порядку, встановленому Фондом державного майна. До такого пулу можуть включатись акції, частки у статутному капіталі господарських товариств, майнові комплекси, права вимоги (зокрема до зазначених юридичних осіб), а також нерухоме та рухоме майно;
реєстраційний внесок - плата за реєстрацію заяви про участь в аукціоні, що вноситься особою, яка має намір взяти участь в аукціоні, на відповідний рахунок оператора, у розмірі 0,2 мінімальної заробітної плати, встановленої станом на 1 січня поточного року, - для активів, стартова ціна яких є меншою, ніж 250 млн. гривень, та у розмірі 10 мінімальних заробітних плат, встановлених станом на 1 січня поточного року, - для активів, стартова ціна яких дорівнює або перевищує 250 млн. гривень;
стартова ціна - ціна, з якої розпочинається електронний аукціон щодо кожного лота;
унікальне гіперпосилання - текст із записом адреси веб-сайту в Інтернеті, натискання на який дає змогу перейти на сторінку електронного аукціону в електронній торговій системі та можливість участі в електронному аукціоні і є єдиним ідентифікатором учасника;
учасник - фізична особа або юридична особа в особі уповноваженого представника, яка виявила намір взяти участь в електронному аукціоні, сплатила реєстраційний та гарантійний внески та пройшла процедуру реєстрації для участі в електронному аукціоні;
цінова пропозиція для проведення електронного аукціону за методом покрокового зниження стартової ціни та подальшого подання цінових пропозицій - сума коштів, сплата якої декларується учасником, що зробив ставку;
цінова пропозиція для проведення електронного аукціону за методом підвищення ціни - сума коштів, сплата якої декларується учасником у ході електронного аукціону;
центральна база даних - сукупність технічних та програмних засобів у складі інтерфейсів програмування додатків, модулів аукціонів, допоміжних програмних сервісів та баз даних, що забезпечують можливість проведення аукціону в електронній формі та гарантують рівний доступ до інформації учасникам такого аукціону. Поточна версія програмного коду всіх складових центральної бази даних є відкритою та загальнодоступною.
Термін “актив” вживається у значенні, наведеному у Порядку управління активами, щодо яких ухвалено судове рішення про застосування санкції, передбаченої пунктом 11 частини першої статті 4 Закону України “Про санкції”, затвердженого постановою Кабінету Міністрів України від 21 листопада 2023 р. № 1233 “Деякі питання управління активами, стягнутими в дохід держави” (Офіційний вісник України, 2024 р., № 2, ст. 34), - із змінами, внесеними постановою Кабінету Міністрів України від 21 січня 2026 р. № 75 (далі - Порядок управління активами, щодо яких ухвалено судове рішення про застосування санкції).
3. Перебіг строків, встановлених цим Порядком, починається з наступного дня після настання події, з якою вони пов'язані. Якщо останній день строку припадає на неробочий день, днем закінчення строку є перший за ним робочий день.
Функціонування електронної торгової системи
4. Формування протоколів про результати електронних аукціонів здійснюється в електронній торговій системі автоматично в день завершення електронного аукціону, а у разі, коли для участі в аукціоні не подано жодної заяви або подано заяву про участь в аукціоні від одного покупця, - не пізніше ніж на наступний день з дня закінчення кінцевого строку прийняття заяв про участь в електронному аукціоні за формою, опублікованою на власному веб-сайті адміністратора електронної торгової системи.
5. Доступ до електронної торгової системи здійснюється виключно через сервіси, що надаються операторами електронних майданчиків відповідно до цього Порядку.
6. Доступ до інформації, що розміщується в електронній торговій системі, забезпечується за допомогою прикладного програмного інтерфейсу.
7. Уся інформація, розміщена в електронній торговій системі, викладається українською мовою та за потреби англійською мовою у разі, коли використання букв українського алфавіту (символів) призводить до спотворення такої інформації. Використання латинських та інших символів під час написання слів кирилицею не допускається.
8. Потенційний покупець та організатор аукціону отримують доступ до електронної торгової системи через сервіси, які надаються оператором електронного майданчика. Для участі в електронному аукціоні оператор електронного майданчика забезпечує учасника унікальним гіперпосиланням, за яким надається тимчасовий прямий доступ до інтерфейсу модуля електронного аукціону в електронній торговій системі.
9. Адміністратор забезпечує цілодобове функціонування електронної торгової системи, крім проміжку часу, протягом якого буде здійснюватися модернізація електронної торгової системи (регламентні роботи) та доступ до електронної торгової системи буде тимчасово зупинено, та технічну можливість доступу до електронного аукціону, зокрема до інформації про його проведення.
Електронна торгова система працює за датою та київським часом. Форматом позначення дати в електронній торговій системі є рік, місяць, день.
Адміністратор забезпечує функціонування електронної торгової системи та захист інформації в електронній торговій системі з урахуванням вимог законодавства у сфері захисту інформації та вимог нормативних документів у сфері технічного захисту інформації.
Електронна торгова система забезпечує можливість встановлення початку проведення електронного аукціону протягом робочого часу (понеділок - п'ятниця з 9 до 18 години), крім вихідних, святкових та неробочих днів.
10. Форматом позначення часу є години; години та хвилини; хвилини, секунди і мілісекунди (годинник зазначається в 24-годинному форматі).
Під час автоматичного розрахунку суми плат та/або внесків у разі, коли розмір відповідної суми включає числове значення менше копійки, електронна торгова система автоматично заокруглює відповідну суму за такими правилами:
1) сума, що закінчується від 0,0001 до 0,4999 копійки, заокруглюється в бік зменшення до найближчої суми, яка дорівнює цілій копійці;
2) сума, що закінчується від 0,5 до 0,9999 копійки, заокруглюється в бік збільшення до найближчої суми, яка дорівнює цілій копійці.
Під заокругленням слід розуміти математичну операцію, яка полягає в заміні числа в бік збільшення або зменшення з відповідною точністю.
11. Будь-яка дія, вчинена в електронній торговій системі з особистого кабінету учасника, організатора аукціону, вважається такою, що вчинена відповідною особою.
12. Учасники подають запитання в електронній торговій системі через інтерфейс електронного майданчика в текстовому вигляді без можливості приєднання файлів.
13. Учасники подають запитання щодо електронного аукціону до завершення дня, що передує дню проведення електронного аукціону.
Всі запитання зберігаються в електронній торговій системі.
14. Інформація про учасників, що подали запитання, розкривається після моменту закінчення електронного аукціону.
Підготовка до проведення електронного аукціону
15. Оператор електронного майданчика забезпечує функціонування електронного майданчика, цілісність даних, що передаються до електронної торгової системи або приймаються від електронної торгової системи, коректне та своєчасне відображення в електронній торговій системі даних та можливість вчинення організатором аукціону, потенційними покупцями дій в електронній торговій системі через сервіси, які надаються оператором електронного майданчика відповідно до цього Порядку.
16. Оператор електронного майданчика розміщує на веб-сайті електронного майданчика інструкції з детальною інформацією про користування ним, описом умов реєстрації та механізму завантаження документів для участі в електронному аукціоні та забезпечує проведення антивірусної та технічної перевірки інформації та матеріалів перед їх передачею до електронної торгової системи та/або збереженням.
17. Доступ до електронної торгової системи відповідно до цього Порядку надається особі, яка має намір взяти участь в електронному аукціоні, після проходження процедури реєстрації на веб-сайті електронного майданчика.
18. Учасник зобов'язаний забезпечити збереження авторизаційних даних, свого імені (логіну) та пароля, необхідних для роботи в електронній торговій системі.
19. Обробка (реєстрація, накопичення, зберігання, адаптування, зміна, поновлення), використання і поширення (розповсюдження, реалізація, передача третім особам), знеособлення, публікація, знищення персональних даних фізичної особи здійснюються відповідно до Закону України “Про захист персональних даних” з метою реєстрації для участі в електронному аукціоні особи, яка має намір взяти участь в ньому, підготовки і проведення електронного аукціону.
20. Отримання оператором електронного майданчика попередньої згоди на очікування з метою підготовки і проведення електронного аукціону є обов'язковим під час реєстрації для участі в електронному аукціоні особи, яка має намір взяти участь у ньому. Потенційний покупець, який надав попередню згоду на очікування, не має права на відмову від наданої ним попередньої згоди на очікування та звернення щодо повернення йому гарантійного внеску до моменту, визначеного цим Порядком.
21. Оператор електронного майданчика проводить перевірку відповідності ідентифікаційної інформації (для громадян України - документи, що посвідчують особу та підтверджують громадянство України; для іноземних громадян - паспортні документи іноземців; для юридичних осіб - резидентів - дані Єдиного державного реєстру юридичних осіб, фізичних осіб - підприємців та громадських формувань; для юридичних осіб - нерезидентів - дані документа про реєстрацію у державі місцезнаходження), наданої особою, яка має намір взяти участь в електронному аукціоні, даним, які зазначаються такою особою в заяві про участь в електронному аукціоні. Невідповідність наданої інформації є підставою для відмови такій особі у доступі до участі в електронному аукціоні.
22. Стартова ціна встановлюється аукціонною комісією за результатами незалежної оцінки, крім таких випадків:
для акцій (часток) стартова ціна встановлюється у розмірі, який є більшим: на рівні номінальної вартості пакета акцій (часток); на рівні балансової вартості майна господарського товариства, пропорційно розміру пакета акцій (частки) у статутному капіталі товариства; при цьому для визначення балансової вартості активів використовуються дані останньої фінансової звітності, що подана таким товариством на момент прийняття рішення про реалізацію такого активу організатором аукціону;
для нерухомого та індивідуально визначеного майна стартова ціна встановлюється на рівні балансової вартості, а у разі її відсутності - на рівні вартості, визначеної за результатами незалежної оцінки;
для права вимоги до будь-яких фізичних або юридичних осіб за кредитними договорами, контрактами та іншими договорами стартовою ціною визначається обсяг такого права вимоги, встановлений судовим рішенням, з урахуванням фактичних погашень за таким правом вимоги, нарахованих відсотків, а також інших платежів, передбачених відповідними угодами, станом на кінець кварталу, що передує затвердженню стартової ціни; у разі визначення права вимоги у валюті, що відрізняється від національної грошової одиниці України, стартова вартість перераховується у гривню за офіційним курсом обміну Національного банку на дату проведення розрахунку заборгованості;
для пулу стартова ціна визначається на рівні сукупної вартості стартових цін кожного з активів, що включені до такого пулу.
У разі коли стартова ціна реалізації активу (пулу) становить менше 250 млн. гривень, стартові ціни відразу для кожного аукціону та додаткові умови реалізації такого активу (в разі наявності) розробляються аукціонною комісією та затверджуються організатором протягом трьох місяців з моменту включення відповідного активу в перелік стягнутих в дохід держави активів, щодо яких ухвалено судове рішення про застосування санкції, що підлягають реалізації, визначеного Порядком управління активами, щодо яких ухвалено судове рішення про застосування санкції.
У разі коли стартова ціна реалізації активу (пулу) більше або дорівнює 250 млн. гривень, то стартові ціни відразу для кожного аукціону та додаткові умови реалізації (продажу) таких активів (в разі наявності) затверджуються Кабінетом Міністрів України за поданням організатора аукціону на підставі рішення аукціонної комісії, яка розробляє стартові ціни та додаткові умови продажу таких актів, у строки, встановлені абзацом шостим цього пункту.
23. Для реалізації активів можуть бути визначені такі додаткові умови їх реалізації на електронному аукціоні:
здійснення інвестицій в технічне переозброєння, модернізацію та енергомодернізацію активу певною сумою протягом певного строку;
погашення боргів із заробітної плати та перед бюджетом, простроченої кредиторської заборгованості юридичної особи;
оплата послуг юридичних та фізичних осіб (у разі їх залучення), пов'язаних із здійсненням заходів з реалізації активу, зокрема:
- проведення оцінки майна для підготовки реалізації активу (за потреби);
- виготовлення технічної документації, реєстрація речових прав на нерухоме майно, проведення інвентаризації активу, що реалізується;
- оплата заборгованості за комунальні послуги станом на дату укладення договору купівлі-продажу окремо визначеного нерухомого майна;
- забезпечення охорони майна;
інші умови, передбачені законодавством (у такому разі в оголошенні про проведення аукціону зазначається посилання на відповідні нормативно-правові акти, згідно з якими визначені такі додаткові умови).
Контроль за виконанням додаткових умов реалізації активів на електронному аукціоні здійснюється організатором аукціону відповідно до законодавства.
Сума інвестицій, яку зобов'язаний внести переможець аукціону, може бути визначена у твердій грошовій сумі в гривні або в іноземній валюті шляхом посилання на кошторисну вартість відповідних робіт. Сума, що підлягає сплаті в іноземній валюті, визначається за офіційним курсом гривні до такої валюти, встановленим Національним банком на день підписання договору купівлі-продажу.
Вартість послуг юридичних та фізичних осіб (у разі їх залучення) сплачується покупцем до переходу права власності на придбаний актив.
Не пізніше ніж через 10 робочих днів з моменту затвердження стартових цін реалізації активу для всіх (кожного з) аукціонів та додаткових умов реалізації такого активу (в разі наявності) організатор аукціону опубліковує оголошення про проведення аукціону на своєму офіційному веб-сайті та в електронній торговій системі.
24. Оголошення про проведення аукціону, що публікується організатором аукціону, повинно містити такі відомості:
1) інформацію про актив:
опис активу (активів), зокрема:
- найменування та місцезнаходження активу;
щодо об'єктів нерухомого майна, об'єктів незавершеного будівництва:
- дані щодо будівель (споруд, нежитлових приміщень) та земельної ділянки, на якій розташовано актив (місцезнаходження, кадастровий номер (за наявності), площа, цільове призначення земельної ділянки, інформація про особу, якій земельна ділянка належить на праві власності або перебуває в користуванні такої особи, про наявність обтяжень на земельну ділянку);
- інформацію про договори оренди активу або його частини із зазначенням за кожним договором найменування орендаря, орендованої площі, розміру місячної орендної плати, строку дії договору оренди;
- рівень будівельної готовності (щодо об'єктів незавершеного будівництва) (за наявності);
- інформацію про балансоутримувача (найменування, його місцезнаходження і контактні дані);
- фотографічне зображення об'єкта (за наявності);
щодо пакетів акцій або часток господарських товариств, інших юридичних осіб:
- найменування господарського товариства, юридичної особи, їх місцезнаходження;
- ідентифікаційний код згідно з ЄДРПОУ;
- розмір статутного капіталу товариства та кількість акцій (розмір частки), запропонованих до реалізації (у разі продажу пакета акцій (часток);
- середньооблікова чисельність працівників (за наявності);
- обсяг та основна номенклатура продукції (робіт, послуг), зокрема експортної (за наявності);
- основні показники господарської діяльності за останніх три роки та за останній звітний період (в разі наявності);
- у разі, коли на балансі товариства або юридичної особи обліковуються об'єкти нерухомого майна (будівлі, споруди, нежитлові приміщення тощо), - інформацію про кожний об'єкт нерухомого майна в обсязі, передбаченому абзацом п'ятим цього підпункту;
- у разі, коли товариство або юридична особа використовує земельні ділянки на праві власності або користування, - інформацію про земельні ділянки в обсязі, передбаченому абзацом п'ятим цього підпункту, разом з інформацією про правову підставу для використання такої земельної ділянки;
- обсяги викидів та скидів забруднюючих речовин у навколишнє природне середовище, утворення і розміщення відходів, інформацію про сплату екологічних зборів та платежів тощо (у разі наявності);
- інформацію щодо прав вимог до будь-яких фізичних або юридичних осіб за кредитними договорами, контрактами та іншими договорами (у разі наявності);
2) інформацію про електронний аукціон:
спосіб, дата та час проведення аукціону, визначений згідно з абзацом другим пункту 25 цього Порядку;
кінцевий строк подання заяви про участь в електронному аукціоні (подання цінових аукціонних пропозицій), визначений згідно з пунктами 43 і 78 цього Порядку;
у разі, коли активом є пакет акцій або часток господарського товариства, у статутному капіталі якого менше 50 відсотків акцій (часток) належать державі, - інформація, передбачена абзацами шістнадцятим - двадцятим підпункту 1 цього пункту, в оголошенні про проведення аукціону не зазначається за її відсутності. Водночас інформація, передбачена абзацами одинадцятим - тринадцятим підпункту 1 цього пункту, надається разом з інформацією про фінансову звітність такого господарського товариства, яка була офіційно оприлюднена та є доступною з відкритих джерел;
3) інформацію про умови, на яких здійснюється реалізація активу:
додаткові умови продажу активу (у разі наявності), істотні умови договору купівлі-продажу активу або проект договору купівлі-продажу;
стартова ціна активу для кожного аукціону;
розмір гарантійного внеску електронного аукціону для кожного аукціону;
розмір реєстраційного внеску;
4) додаткову інформацію:
найменування та ідентифікаційний код згідно з ЄДРПОУ одержувачів платежів, номери банківських та казначейських рахунків за стандартом IBAN у національній та іноземній валюті, відкритих для внесення операторами електронних майданчиків гарантійних внесків (їх частини), реєстраційних внесків потенційних покупців та проведення переможцями аукціонів розрахунків за придбані активи;
реквізити рахунків операторів електронних майданчиків, відкритих для сплати потенційними покупцями гарантійних та реєстраційних внесків (зазначаються в оголошенні про проведення аукціону шляхом розміщення посилання на сторінку власного веб-сайту адміністратора, на якій зазначені реквізити таких рахунків);
час і місце проведення огляду активу;
найменування організатора аукціону, його місцезнаходження, адреса веб-сайту, номер телефону, час роботи служби з організації аукціону (прізвище, власне ім'я, по батькові (за наявності) контактної особи організатора аукціону, яка є відповідальною за забезпечення можливості огляду активу, номер телефону, адреса електронної пошти), інші відомості (за рішенням організатора аукціону);
5) технічні реквізити оголошення про проведення аукціону:
дата і номер рішення про затвердження стартових цін реалізації активу для всіх аукціонів та додаткових умов реалізації такого активу (в разі наявності);
період між аукціоном за методом підвищення ціни та повторним аукціоном за методом підвищення ціни, повторним аукціоном за методом підвищення ціни та аукціоном за методом покрокового зниження стартової ціни та подальшого подання цінових пропозицій (5-10 календарних днів з моменту визнання аукціону таким, що не відбувся);
крок (мінімальний крок) аукціону, що встановлюється на рівні 1 відсотка стартової ціни активів для кожного аукціону;
єдине посилання на веб-сторінку адміністратора, на якій є посилання на веб-сторінки операторів електронного майданчика, які мають право використовувати електронний майданчик і з якими адміністратор уклав відповідний договір (оператори зазначаються в алфавітному порядку).
Оголошення про проведення аукціону не повинно містити положень, що обмежують конкуренцію та призводять до дискримінації учасників.
25. Організатор аукціону може виправити технічні помилки (описки) в описі лота та оголошенні про проведення аукціону, опублікованому в електронній торговій системі, протягом 48 годин з часу здійснення такої публікації в електронній торговій системі.
Після завершення строку, визначеного абзацом першим цього пункту, електронна торгова система автоматично встановлює окремо для кожного електронного аукціону час його проведення.
26. Інформація про актив (лот) міститься у відповідному рішенні про затвердження стартових цін реалізації активу для всіх аукціонів та додаткових умов реалізації такого активу (в разі наявності), згідно з яким такий об'єкт виставлено на продаж на електронному аукціоні.
27. Організатор аукціону через свій особистий кабінет вводить інформацію про лот в електронну торгову систему, опубліковує оголошення про проведення аукціону в електронній торговій системі, а також вчиняє інші дії, необхідні для проведення та завершення електронного аукціону, встановлені цим Порядком.
28. Особа, яка має намір взяти участь в електронному аукціоні, сплачує реєстраційний та гарантійний внески для набуття статусу учасника.
Покупцями активів не можуть бути особи, визначені в частині другій статті 8 Закону України “Про приватизацію державного і комунального майна”, крім пунктів 2 і 3 зазначеної частини.
29. Реєстраційний та гарантійний внески для участі в електронному аукціоні вважаються сплаченими з моменту їх зарахування на банківський рахунок оператора електронного майданчика не пізніше ніж за одну годину до закінчення кінцевого строку прийняття заяв про участь в електронному аукціоні/закритих цінових пропозицій.
30. Оператор електронного майданчика зобов'язаний поінформувати особу, яка має намір взяти участь в електронному аукціоні, про зарахування на банківський рахунок оператора електронного майданчика гарантійного та реєстраційного внесків протягом однієї години з моменту їх зарахування та набуття права такою особою на подання заяви про участь в електронному аукціоні/закритої цінової пропозиції для отримання статусу учасника електронного аукціону.
31. Реєстраційний та гарантійний внески для участі в електронному аукціоні за методом підвищення ціни, зараховані на банківський рахунок оператора менш як за одну годину до закінчення кінцевого строку прийняття заяв про участь в електронному аукціоні/закритих цінових пропозицій, не вважаються сплаченими та підлягають поверненню такому учаснику протягом одного робочого дня з моменту їх зарахування на рахунок такого оператора.
32. Реєстраційний та гарантійний внески для участі в електронному аукціоні за методом покрокового зниження стартової ціни та подальшого подання цінових пропозицій вважаються сплаченими з моменту їх зарахування на банківський рахунок оператора електронного майданчика не пізніше 16 години дня проведення електронного аукціону. Реєстраційний та гарантійний внески, зараховані на банківський рахунок оператора електронного майданчика пізніше 16 години дня проведення електронного аукціону за методом покрокового зниження стартової ціни та подальшого подання цінових пропозицій, не вважаються сплаченими та підлягають поверненню такому учаснику протягом одного робочого дня з моменту їх зарахування на рахунок такого оператора.
33. Оператор електронного майданчика інформує особу, яка має намір взяти участь в електронному аукціоні за методом покрокового зниження стартової ціни та подальшого подання цінових пропозицій, про набуття нею статусу учасника та права участі в електронному аукціоні протягом 15 хвилин з моменту зарахування сплачених такою особою гарантійного та реєстраційного внесків на банківський рахунок оператора електронного майданчика.
34. Адміністратор забезпечує створення та надання оператору електронного майданчика доступу до унікального гіперпосилання.
35. Організатор аукціону надає:
відповіді на запитання щодо лота, надіслані потенційними покупцями, протягом п'яти робочих днів з дня отримання таких запитань. До дня, що передує дню проведення електронного аукціону, відповіді надаються через особистий кабінет в електронній торговій системі, після - письмово (у паперовій формі або в електронній формі з використанням кваліфікованого електронного підпису або удосконаленого електронного підпису, що базується на кваліфікованому сертифікаті електронного підпису);
доступ потенційним покупцям до документів, що стосуються лота, у спосіб, визначений законодавством, не пізніше ніж за один робочий день до дня проведення електронного аукціону або в день звернення, якщо така особа/учасник звернулися в останній день строку прийняття заяв про участь в електронному аукціоні/закритих цінових пропозицій.
Відповіді на запитання щодо лота та доступ до документів, що стосуються лота, надаються протягом робочого часу (понеділок - четвер з 9 до 18 години, п'ятниця - з 9 години до 16 години 45 хвилин).
Доступ до активу, документів, що стосуються лота та додаткової інформації про такий актив, надається на запит оператора електронного майданчика або потенційного покупця до організатора аукціону, зокрема до моменту оголошення аукціону, в межах наявної на такий момент інформації в організатора аукціону.
У разі коли стартова ціна реалізації активу більше або дорівнює 250 млн. гривень, доступ до документів, що стосуються лота та додаткової інформації про такий актив (інформаційного пакета активу), що містять відомості про конфіденційну та/або комерційну таємницю, надається відповідно до договору про конфіденційність інформації, що укладається між організатором аукціону та операторами електронних майданчиків.
Потенційні покупці можуть отримати доступ до документів, що стосуються лота та додаткової інформації про такий актив, стартова ціна якого більше або дорівнює 250 млн. гривень, після укладення з операторами електронних майданчиків договору про конфіденційність інформації такого активу.
Відомості про потенційних покупців, які уклали з операторами електронних майданчиків договори про конфіденційність інформації про актив, стартова ціна якого більше або дорівнює 250 млн. гривень, належать до конфіденційної інформації та не підлягають розголошенню до завершення аукціону.
У разі коли стартова ціна реалізації активу більше або дорівнює 250 млн. гривень, організатор аукціону якнайшвидше з моменту отримання запиту оператора електронного майданчика, але не пізніше ніж за два робочих дні до дня проведення електронного аукціону:
надає доступ до документів, що стосуються лота та додаткової інформації про такий актив (за наявності), на запит оператора електронного майданчика потенційному покупцю, який уклав договір про конфіденційність інформації такого активу з відповідним оператором;
забезпечує доступ представників потенційного покупця, який уклав договір про конфіденційність інформації такого активу з відповідним оператором, до активу для огляду виробничих об'єктів та проведення усного інтерв'ю з керівником такого активу.
36. Будь-яка особа в Інтернеті має можливість спостерігати за ходом електронного аукціону в інтерактивному режимі реального часу та здійснювати пошук інформації про проведені та/або заплановані електронні аукціони за допомогою сервісів пошуку та перегляду аукціонів електронного майданчика.
Організація та процедура проведення електронного аукціону за методом підвищення ціни
37. Електронний аукціон за методом підвищення ціни є процедурою визначення переможця електронного аукціону, в ході якої учасники мають можливість поетапного збільшення своїх цінових пропозицій протягом трьох раундів, що проводяться за однаковими правилами, визначеними цим Порядком.
38. Оголосити електронний аукціон має право виключно організатор аукціону після затвердження стартових цін реалізації активу для всіх аукціонів та додаткових умов реалізації такого активу (в разі наявності) з урахуванням вимог пункту 9 цього Порядку.
Електронні аукціони з реалізації активів за методом підвищення ціни проводяться не раніше ніж через 25 днів та не пізніше ніж 35 днів з дати опублікування відповідного оголошення (стосовно активу, стартова ціна якого становить менше 250 млн. гривень) або не раніше ніж через 60, але не пізніше ніж через 90 днів з дати опублікування відповідного оголошення (стосовно активу, стартова ціна якого більше або дорівнює 250 млн. гривень).
39. Будь-яка особа в Інтернеті на будь-якому електронному майданчику має можливість знайти і переглянути інформацію про електронний аукціон.
40. Електронний аукціон може бути відмінено за рішенням організатора аукціону на будь-якому етапі до дня його проведення.
Рішення організатора аукціону про відміну електронного аукціону повинно бути викладено у формі розпорядчого акта організатора аукціону (рішення, наказ, розпорядження, протокол тощо) та містити такі реквізити:
дату прийняття;
номер;
підставу для відміни електронного аукціону;
підпис уповноваженої особи організатора аукціону.
Рішення організатора аукціону про відміну електронного аукціону опубліковується в електронній торговій системі не пізніше ніж протягом робочого дня, що настає за днем його прийняття.
41. Будь-яка закрита цінова пропозиція учасника, належним чином надіслана через електронний майданчик до електронної торгової системи в ході участі в електронному аукціоні, вважається згодою із запропонованими умовами реалізації активу, що визначені в оголошенні про проведення аукціону.
Право на подання такої закритої цінової пропозиції виникає в особи, яка має намір взяти участь в електронному аукціоні, після отримання підтвердження про зарахування гарантійного та реєстраційного внесків на рахунок оператора електронного майданчика до закінчення кінцевого строку прийняття заяв про участь в електронному аукціоні/закритих цінових пропозицій, встановленого у відповідному оголошенні про проведення аукціону, та забезпечує можливість його участі в електронному аукціоні. Закрита цінова пропозиція не може бути нижчою, ніж стартова ціна реалізації активу.
42. Особа, яка має намір взяти участь в електронному аукціоні, через свій особистий кабінет подає відповідну заяву про участь в електронному аукціоні шляхом заповнення електронної форми і завантаження електронних копій документів. Заява про участь в електронному аукціоні повинна містити закриту цінову пропозицію та подається протягом всього часу з моменту опублікування відповідного оголошення про проведення аукціону в електронній торговій системі до закінчення кінцевого строку прийняття заяв про участь в електронному аукціоні/закритих цінових пропозицій.
До заяви про участь в електронному аукціоні додаються документи, визначені:
частиною сьомою статті 14 Закону України “Про приватизацію державного і комунального майна”, - якщо стартова ціна активу становить менше 250 млн. гривень;
частиною другою статті 14 Закону України “Про приватизацію державного і комунального майна”, - якщо стартова ціна активу становить більше або дорівнює 250 млн. гривень.
43. Кінцевий строк подання заяви про участь в електронному аукціоні за методом підвищення ціни встановлюється електронною торговою системою для кожного електронного аукціону окремо в проміжку часу з 19 години 30 хвилин до 20 години 30 хвилин дня, що передує дню проведення електронного аукціону.
44. До закінчення кінцевого строку прийняття заяв про участь в електронному аукціоні/закритих цінових пропозицій учасники мають право анулювати або внести до них зміни. Всі зміни після їх опублікування зберігаються в електронній торговій системі протягом 10 років з дати внесення такої інформації до електронної торгової системи.
У разі анулювання закритої цінової пропозиції гарантійний та реєстраційний внески повертаються такому учаснику.
45. Будь-яка інформація про кожного учасника є знеособленою (анонімною) до закінчення електронного аукціону, крім інформації про номери учасників та їх кількість. Закриті цінові пропозиції учасників є недоступними для перегляду до початку електронного аукціону для всіх осіб, крім учасника, який подав таку закриту цінову пропозицію.
46. Оператор електронного майданчика зобов'язаний не розголошувати інформацію про розмір закритих цінових пропозицій учасників та кількість учасників, які подали заяви про участь в електронному аукціоні, до моменту початку електронного аукціону, а найменування та/або прізвище, власне ім'я, по батькові (за наявності) учасників до - моменту завершення електронного аукціону.
47. Якщо в момент закінчення кінцевого строку прийняття заяв про участь в електронному аукціоні/закритих цінових пропозицій подано менше двох заяв/пропозицій, електронна торгова система автоматично присвоює електронному аукціону статус “Аукціон не відбувся”, крім випадку, передбаченого абзацом другим цього пункту.
У разі коли заяву про участь в електронному аукціоні подано одним учасником, формується протокол про те, що наявний один учасник, що підписується переможцем, оператором електронного майданчика та затверджується організатором аукціону згідно з вимогами цього Порядку.
48. Якщо подано дві та більше закритих цінових пропозицій, електронна торгова система активує модуль електронного аукціону.
49. Якщо за результатами електронного аукціону закрита цінова пропозиція та/або цінова пропозиція жодного з учасників не містить крок аукціону на підвищення стартової ціни, крім випадку подання заяви про участь в аукціоні від одного учасника, електронна торгова система автоматично присвоює електронному аукціону статус “Аукціон не відбувся”.
50. Оператори електронних майданчиків забезпечують доступ учасників до електронного аукціону. Для кожного учасника адміністратор створює індивідуальну веб-сторінку електронного аукціону. Оператор електронного майданчика передає до особистого кабінету учасника унікальне гіперпосилання на індивідуальну веб-сторінку електронного аукціону, що є достатньою умовою для участі в ньому, та інформує учасника про цю дію електронною поштою.
51. Доставка унікального гіперпосилання до особистого кабінету відповідного учасника здійснюється оператором електронного майданчика протягом 30 хвилин з моменту генерації такого гіперпосилання адміністратором, але не пізніше ніж за одну годину до початку електронного аукціону.
52. У ході електронного аукціону учасникам надається можливість подавати свої цінові пропозиції відповідно до цього Порядку. Учасник може протягом одного раунду електронного аукціону один раз підвищити свою закриту цінову пропозицію/цінову пропозицію не менш як на розмір мінімального кроку аукціону (зробити крок аукціону).
53. У момент старту модуля електронного аукціону на індивідуальній веб-сторінці учасника відображається така інформація:
номер електронного аукціону;
стислий опис лота;
номер учасника в електронному аукціоні;
кількість учасників;
розмір цінових пропозицій, поданих учасниками, які до їх розкриття були закритими ціновими пропозиціями;
час до початку електронного аукціону та/або ходу подання цінової пропозиції учасника.
Після моменту старту електронного аукціону електронна торгова система робить паузу п'ять хвилин і оголошує раунд.
54. Учасник за допомогою інтерфейсу електронного майданчика отримує в особистому кабінеті індивідуальну адресу веб-сторінки електронного аукціону. Оператор електронного майданчика повинен забезпечити конфіденційність цього посилання, яке є єдиним ідентифікатором учасника.
55. Електронний аукціон починається автоматично в час та дату, які визначені в оголошенні про проведення аукціону в електронній торговій системі.
56. В електронному аукціоні можуть брати участь учасники, що подали закриті цінові пропозиції.
57. У кожному раунді кожен учасник протягом трьох хвилин у порядку від менших до більших цінових пропозицій, а у разі їх збігу від тих, що подані пізніше, до тих, що подані раніше, має право зробити крок аукціону в порядку, передбаченому пунктом 52 цього Порядку. У разі відсутності цінової пропозиції від учасника протягом трьох хвилин цінова пропозиція такого учасника у поточному раунді вважається такою, що здійснена в розмірі його закритої цінової пропозиції для першого раунду або його попередньої цінової пропозиції для другого та третього раундів.
Якщо під час аукціону подана учасником аукціону закрита цінова пропозиція та/або цінова пропозиція є більшою за стартову ціну лота на розмір не менш як розмір мінімального кроку аукціону, вважається, що такий учасник зробив крок аукціону.
58. Якщо учасник зробив цінову пропозицію раніше закінчення відведеного часу на внесення такої цінової пропозиції, електронна торгова система надає йому можливість внести зміни до цінової пропозиції щодо її збільшення або зменшення, але не нижче попередньої цінової пропозиції цього учасника, до завершення відведеного часу. Якщо учасник не вносив та/або не змінював цінової пропозиції протягом трьох хвилин, після закінчення цього часу електронна торгова система приймає його попередню цінову пропозицію і передає хід наступному учаснику.
59. Після завершення раунду електронна торгова система робить паузу три хвилини і оголошує наступний раунд.
60. За умови відміни електронного аукціону згідно з пунктом 40 цього Порядку його статус змінюється в електронній торговій системі на статус “Аукціон відмінено” із збереженням всієї інформації, раніше введеної потенційним покупцем або організатором аукціону.
Визначення переможця електронного аукціону за методом підвищення ціни
61. Переможець електронного аукціону визначається шляхом автоматичної оцінки електронною торговою системою цінових пропозицій учасників після завершення останнього раунду електронного аукціону та формування протоколу про результати електронного аукціону.
Запропонована переможцем електронного аукціону цінова пропозиція з моменту укладення договору купівлі-продажу вважається ринковою (справедливою) вартістю продажу активу.
62. Переможець електронного аукціону:
підписує протокол про результати електронного аукціону та надає його оператору електронного майданчика, через якого ним подано цінову пропозицію, протягом трьох робочих днів з дня, що настає за днем його формування електронною торговою системою;
перераховує на рахунок, зазаначений організатором аукціону, ціну реалізації активу протягом 25 робочих днів з дня, що настає за днем формування протоколу про результати електронного аукціону;
укладає договір купівлі-продажу активу з організатором аукціону протягом 30 робочих днів з дня, що настає за днем формування протоколу про результати електронного аукціону.
Договір купівлі-продажу активу укладається між організатором аукціону та переможцем електронного аукціону після сплати в повному обсязі ціни реалізації активу та протягом 30 робочих днів з дня формування протоколу про результати електронного аукціону.
63. Переможцем електронного аукціону вважається учасник, що подав найвищу цінову пропозицію за лот, у разі, коли ним зроблений щонайменше один крок аукціону, а у випадках, передбачених пунктом 64 цього Порядку, учасник з наступною за величиною ціновою пропозицією за умови, що ним зроблений щонайменше один крок аукціону, а у разі однакових цінових пропозицій - учасник, що подав її раніше.
Якщо для участі в електронному аукціоні подано заяву про участь в електронному аукціоні від одного учасника, він вважається таким, що подав найвищу цінову пропозицію за лот, а положення цього Порядку, які стосуються переможця електронного аукціону, застосовуються до такого учасника.
64. Організатор аукціону не затверджує протокол електронних торгів, не укладає договір купівлі-продажу за результатами продажу на аукціоні із потенційним покупцем, який:
не відповідає вимогам, визначеним частиною другою статті 8 Закону України “Про приватизацію державного і комунального майна”, крім пунктів 2 і 3 зазначеної частини;
не подав документи або відомості, обов'язкове подання яких передбачено цим Порядком;
подав неправдиві відомості про себе;
відмовився від підписання протоколу про результати електронного аукціону або укладення договору купівлі-продажу щодо того самого активу, що підтверджується відповідним актом;
не сплатив ціну реалізації активу у строк, встановлений цим Порядком, щодо того самого активу, що підтверджується відповідним актом.
Не можуть бути підставою для прийняття рішення про відмову в затвердженні протоколу електронних торгів та подальшому укладенні договору купівлі-продажу формальні (несуттєві) помилки в оформленні заяви про участь в електронному аукціоні або в документах та інформації, що подаються разом із такою заявою, які не впливають на зміст заяви або документів та інформації, зокрема технічні помилки та описки.
Рішення організатора аукціону про відмову в затвердженні протоколу електронних торгів або про відмову від укладення договору купівлі-продажу активу повинне містити підстави для прийняття такого рішення і ухвалюється після закінчення електронного аукціону на підставі перевірки організатором аукціону заяви про участь в електронному аукціоні та доданих до неї документів та інформації переможця аукціону.
Переможець аукціону може оскаржити таке рішення в порядку та строки, передбачені статтею 30 Закону України “Про приватизацію державного і комунального майна”.
У випадках, передбачених абзацами другим - шостим цього пункту, організатор аукціону завантажує рішення про відмову у затвердженні протоколу про результати електронного аукціону або про відмову від укладення договору купівлі-продажу в електронній торговій системі. Якщо переможець електронного аукціону відмовився від підписання протоколу про результати електронного аукціону або укладення договору купівлі-продажу чи не підписав такий протокол або не уклав договір в установлені строки, не сплатив ціну реалізації активу в установлений строк, організатор аукціону складає та завантажує відповідний акт в електронну торгову систему.
У такому разі в електронній торговій системі автоматично формується новий протокол про результати електронного аукціону з визначенням переможцем електронного аукціону учасника з наступною за величиною ціновою пропозицією, а у разі однакових цінових пропозицій - учасника, що подав її раніше, за умови, що ним зроблений щонайменше один крок аукціону.
65. Переможець електронного аукціону підписує протокол про результати електронного аукціону згідно з вимогами, встановленими пунктом 62 цього Порядку. Оператор електронного майданчика підписує протокол про результати електронного аукціону та надсилає його до організатора аукціону протягом чотирьох робочих днів з дня, що настає за днем його формування (у разі, коли електронний аукціон відбувся).
Отриманий від оператора електронного майданчика, через який подано найвищу цінову пропозицію, підписаний переможцем електронного аукціону та таким оператором протокол про результати електронного аукціону організатор аукціону затверджує та опубліковує через особистий кабінет протягом 15 робочих днів з дня, що настає за днем формування протоколу в електронній торговій системі, та натискає електронну кнопку “Протокол затверджено” в інтерфейсі особистого кабінету, після чого електронному аукціону автоматично присвоюється статус “Очікується оплата”. Зазначений строк закінчується о 18 годині останнього дня строку, встановленого для опублікування протоколу.
Протокол про результати електронного аукціону підписується шляхом накладення кваліфікованого електронного підпису або удосконаленого електронного підпису, що базується на кваліфікованому сертифікаті електронного підпису, крім випадків, коли на підписанні протоколу у паперовій формі наполягає переможець електронного аукціону.
У межах строку, встановленого для опублікування протоколу про результати електронного аукціону:
оператор електронного майданчика, через який переможцем електронного аукціону подано найвищу цінову пропозицію, протягом п'яти робочих днів з дня, що настає за днем формування протоколу в електронній торговій системі, надає організатору аукціону оригінали документів переможця електронного аукціону, доданих до заяви про участь в електронному аукціоні, або їх копії, засвідчені переможцем електронного аукціону шляхом накладення кваліфікованого електронного підпису або удосконаленого електронного підпису, що базується на кваліфікованому сертифікаті електронного підпису;
організатор аукціону перевіряє оригінали документів переможця електронного аукціону, доданих до заяви про участь в електронному аукціоні, або їх копії, засвідчені згідно з вимогами, визначеними цим пунктом, а також заяву про участь в електронному аукціоні, подану шляхом заповнення електронної форми, щодо відповідності вимогам до покупця, що передбачені Законом України “Про приватизацію державного і комунального майна”.
66. Якщо стосовно учасника з наступною за величиною ціновою пропозицією/учасника, що подав її раніше (у разі його наявності), або стосовно учасника, що один подав заяву про участь в електронному аукціоні, завантажено рішення або акт, передбачені пунктом 64 цього Порядку, електронна торгова система автоматично формує новий протокол про результати електронного аукціону та присвоює електронному аукціону статус “Аукціон не відбувся”.
67. Переможець електронного аукціону сплачує на відповідний рахунок, зазначений організатором аукціону, ціну реалізації активу у строки, встановлені пунктом 62 цього Порядку.
У строки, встановлені пунктом 62 цього Порядку, переможець електронного аукціону сплачує на відповідний рахунок, зазначений організатором аукціону, ціну реалізації активу, після повної сплати якої та натискання організатором аукціону через особистий кабінет в електронній торговій системі електронної кнопки в інтерфейсі особистого кабінету електронному аукціону автоматично присвоюється статус “Очікується підписання договору”.
Внесення в повному обсязі плати за участь в електронному аукціоні оператор електронного майданчика, через який подано найвищу цінову пропозицію, підтверджує шляхом натискання в електронній торговій системі відповідної електронної кнопки.
68. Договір купівлі-продажу активу за результатами проведення електронного аукціону укладається між організатором аукціону та переможцем електронного аукціону протягом 30 робочих днів з дня, що настає за днем формування протоколу про результати електронного аукціону, та опубліковується організатором аукціону в електронній торговій системі через особистий кабінет протягом 10 календарних днів з дня, що настає за днем його укладення. Зазначений строк закінчується о 18 годині останнього дня строку, встановленого для опублікування договору.
Таке зобов'язання виникає в організатора аукціону виключно за умови відсутності рішення про відміну електронного аукціону.
69. З моменту опублікування організатором аукціону через особистий кабінет укладеного договору купівлі-продажу активу та натискання відповідної електронної кнопки в інтерфейсі особистого кабінету електронному аукціону автоматично присвоюється статус “Аукціон завершено. Договір підписано”.
70. Якщо електронний аукціон за методом підвищення ціни визнаний таким, що не відбувся, електронна торгова система автоматично оголошує повторний аукціон за методом підвищення ціни із зниженням стартової ціни на 50 відсотків, який проводиться не раніше ніж на двадцятий та не пізніше ніж на тридцять п'ятий день з дати його оголошення (стосовно активу, стартова ціна якого становить менше 250 млн. гривень) або не раніше ніж на тридцятий та не пізніше ніж на дев'яностий день з дати його оголошення (стосовно активу, стартова ціна якого більше або дорівнює 250 млн. гривень).
71. Якщо повторний аукціон за методом підвищення ціни із зниженням стартової ціни на 50 відсотків визнаний таким, що не відбувся, електронна торгова система автоматично оголошує аукціон за методом покрокового зниження стартової ціни та подальшого подання цінових пропозицій за стартовою ціною, визначеною на рівні стартової ціни попереднього аукціону, який проводиться у строки, визначені в пункті 70 цього Порядку.
72. Переможець аукціону, який відмовився від підписання протоколу аукціону або укладення договору купівлі-продажу, або не сплатив ціну реалізації активу у строк, встановлений цим Порядком, позбавляється права на участь у подальших аукціонах з реалізації того самого активу.
Організація проведення електронного аукціону за методом покрокового зниження стартової ціни та подальшого подання цінових пропозицій
73. Електронний аукціон за методом покрокового зниження стартової ціни та подальшого подання цінових пропозицій розпочинається з автоматичного покрокового зниження стартової ціни лота. Протягом цього етапу учасник має право зробити ставку, що відповідає поточній ціні лота, та зупинити автоматичне покрокове зниження стартової ціни, після чого інші учасники (за наявності) мають право подати свої закриті цінові пропозиції, а учасник, що зробив ставку, - підвищити її після того, як іншими учасниками зроблено свої цінові пропозиції. Право на внесення такої цінової пропозиції надається учаснику, що зробив ставку, протягом періоду, встановленого цим Порядком.
74. Розмір закритої цінової пропозиції не може бути меншим за ставку (поточну ціну лота в момент зупинки автоматичного покрокового зниження стартової ціни). Право на внесення закритої цінової пропозиції надається учасникам протягом періоду, встановленого цим Порядком.
75. Електронний аукціон за методом покрокового зниження стартової ціни та подальшого подання цінових пропозицій розпочинається не раніше 9 години 30 хвилин у робочий день (понеділок - п'ятниця).
76. Етапами проведення електронного аукціону за методом покрокового зниження стартової ціни та подальшого подання цінових пропозицій є:
1) автоматичне покрокове зниження ціни лота;
2) подання цінових пропозицій:
закритих цінових пропозицій;
цінової пропозиції.
Електронна торгова система автоматично розпочинає кожний наступний етап електронного аукціону за методом покрокового зниження стартової ціни та подальшого подання цінових пропозицій залежно від часу початку та завершення попереднього етапу згідно з цим Порядком.
77. Потенційні покупці на будь-якому електронному майданчику мають можливість знайти і переглянути інформацію про оголошений електронний аукціон. Сервіс пошуку та перегляду електронних аукціонів надає електронний майданчик через електронну торгову систему.
78. Для участі в електронному аукціоні особа, яка має намір взяти участь у ньому, через свій особистий кабінет здійснює подання заяви про участь в електронному аукціоні шляхом заповнення електронної форми і завантаження електронних копій документів та сплачує реєстраційний та гарантійний внески.
До заяви про участь в електронному аукціоні додаються документи, визначені:
частиною сьомою статті 14 Закону України “Про приватизацію державного і комунального майна”, - якщо стартова ціна активу становить менше 250 млн. гривень;
частиною другою статті 14 Закону України “Про приватизацію державного і комунального майна”, - якщо стартова ціна активу становить більше або дорівнює 250 млн. гривень.
Заява про участь в електронному аукціоні подається протягом всього часу з моменту опублікування відповідного оголошення про проведення аукціону до закінчення кінцевого строку подання заяв.
Кінцевий строк подання заяви про участь в електронному аукціоні за методом покрокового зниження стартової ціни та подальшого подання цінових пропозицій встановлюється електронною торговою системою для кожного електронного аукціону окремо з 16 години 15 хвилин до 16 години 45 хвилин дня проведення електронного аукціону.
79. Доставка унікального гіперпосилання до особистого кабінету учасника електронного майданчика здійснюється оператором електронного майданчика протягом п'яти хвилин з моменту створення такого гіперпосилання адміністратором.
80. Найменування та/або прізвище, власне ім'я, по батькові (за наявності) учасника є знеособленим (анонімним) до моменту завершення електронного аукціону. Розмір закритих цінових пропозицій та кількість учасників оприлюднюються з моменту завершення етапу подання закритих цінових пропозицій.
Оператор електронного майданчика зобов'язаний не розголошувати кількість учасників, які подали заяви про участь в електронному аукціоні, та розмір закритих цінових пропозицій до моменту завершення етапу подання закритих цінових пропозицій, а також найменування та/або прізвище, власне ім'я, по батькові (за наявності) учасників до моменту завершення електронного аукціону.
81. Електронна торгова система активує модуль електронного аукціону з 9 години 30 хвилин до 10 години в період, визначений у відповідному оголошенні про проведення аукціону.
82. Протягом періоду проведення електронного аукціону на веб-сторінці електронного аукціону відображається така інформація:
номер лота та електронного аукціону;
стислий опис лота;
період проведення електронного аукціону;
хід проведення електронного аукціону в інтерактивному режимі реального часу;
стартова ціна лота;
поточна ціна лота;
загальна кількість кроків аукціону, на які знижується стартова ціна лота;
розмір мінімального кроку аукціону;
відлік часу до наступного/останнього кроку електронного аукціону.
Розмір кроку аукціону, на який здійснюється автоматичне покрокове зниження стартової ціни, визначається як 1 відсоток стартової ціни лота на такому аукціоні.
83. Під час проведення електронного аукціону на будь-якому етапі до моменту його завершення учасник має право зробити ставку, що відповідає поточній ціні лота. За умови відсутності ставки після завершення строку, встановленого для її подання, електронна торгова система автоматично покроково знижує ціну лота до моменту автоматичного здійснення останнього кроку.
84. Загальна кількість кроків, на які знижується стартова ціна на аукціоні за методом покрокового зниження стартової ціни та подальшого подання цінових пропозицій, - становить 99 кроків.
Якщо під час проведення електронного аукціону на будь-якому етапі до моменту його завершення учасник зробив ставку, електронна торгова система зупиняє процес автоматичного покрокового зниження ціни лота та активує етап подання цінових пропозицій відповідно до цього Порядку.
85. Протягом періоду подання закритих цінових пропозицій кожному учаснику, крім того, що зробив ставку, надається можливість однократно зробити закриту цінову пропозицію.
86. Протягом періоду подання цінової пропозиції учасник, який зробив ставку, має право однократно зробити цінову пропозицію, яка повинна перевищувати найбільшу закриту цінову пропозицію не менш як на розмір мінімального кроку аукціону (зробити крок аукціону).
87. Якщо на момент завершення періоду проведення електронного аукціону не зроблено ставки, електронна торгова система автоматично присвоює електронному аукціону статус “Аукціон не відбувся”.
88. Фіксація часу здійснення ставки, яка зупиняє процес автоматичного покрокового зниження ціни лота, здійснюється згідно з порядком обліку часу, за яким діє електронна торгова система відповідно до цього Порядку.
89. Електронний аукціон за методом покрокового зниження стартової ціни та подальшого подання цінових пропозицій може бути відмінено за рішенням організатора аукціону на будь-якому етапі до дня проведення електронного аукціону.
Рішення організатора аукціону про відміну електронного аукціону повинно бути викладено у формі розпорядчого акта організатора аукціону (рішення, наказ, розпорядження, протокол тощо) та містити такі реквізити:
дату прийняття;
номер;
підставу для відміни електронного аукціону;
підпис уповноваженої особи організатора аукціону.
Таке рішення організатора аукціону про відміну електронного аукціону опубліковується в електронній торговій системі не пізніше ніж протягом наступного робочого дня за днем його прийняття.
У разі відміни електронного аукціону його статус змінюється в електронній торговій системі на статус “Аукціон відмінено” із збереженням всієї інформації, раніше введеної потенційним покупцем або організатором аукціону.
Визначення переможця електронного аукціону за методом покрокового зниження стартової ціни та подальшого подання цінових пропозицій
90. За умови відсутності закритих цінових пропозицій від інших учасників протягом періоду їх подання, визначеного в пункті 85 цього Порядку, учасник, що зробив ставку, вважається переможцем електронного аукціону.
91. Після завершення етапу подання цінових пропозицій учасник, що подав найвищу цінову пропозицію, що перевищує найвищу закриту цінову пропозицію не менш як на один крок або закриту цінову пропозицію, а у разі наявності однакових за розміром закритих цінових пропозицій кількох учасників - той, хто подав її раніше згідно з порядком обліку часу, за яким діє електронна торгова система, вважається переможцем, після чого автоматично формується протокол про результати електронного аукціону.
Запропонована переможцем електронного аукціону цінова пропозиція з моменту укладення договору купівлі-продажу вважається ринковою (справедливою) вартістю продажу активу.
92. Переможець електронного аукціону за методом покрокового зниження стартової ціни та подальшого подання цінових пропозицій:
підписує протокол про результати електронного аукціону та надає його оператору електронного майданчика, через якого ним подано цінову пропозицію/найбільшу закриту цінову пропозицію/ставку, протягом трьох робочих днів з дня, що настає за днем його формування електронною торговою системою;
сплачує на відповідний рахунок, зазначений організатором аукціону, ціну реалізації активу протягом 25 робочих днів з дня формування протоколу про результати електронного аукціону;
укладає договір купівлі-продажу активу з організатором аукціону протягом 30 робочих днів з дня, що настає за днем формування протоколу про результати електронного аукціону.
93. У випадках, передбачених абзацом першим пункту 64 цього Порядку, організатор аукціону завантажує рішення про відмову у затвердженні протоколу про результати електронного аукціону або про відмову в укладенні договору купівлі-продажу в електронній торговій системі. Якщо переможець електронного аукціону відмовився від підписання протоколу про результати електронного аукціону або договору купівлі-продажу чи не підписав такий протокол або договір в установлені строки, не сплатив ціну реалізації активу в установлений строк, організатор аукціону складає та завантажує відповідний акт в електронній торговій системі.
У такому разі автоматично формується новий протокол про результати електронного аукціону, в якому переможцем визначається учасник з наступною за величиною закритою ціновою пропозицією, а у разі однакових закритих цінових пропозицій кількох учасників - той, що подав її раніше згідно з порядком обліку часу, за яким діє електронна торгова система, або учасник, який зробив ставку. У разі відсутності такого учасника електронна торгова система змінює статус електронного аукціону на “Аукціон не відбувся”.
Якщо стосовно учасника з наступною за величиною закритою ціновою пропозицією/учасника, що подав її раніше/учасника, який зробив ставку, завантажено рішення або акт, що передбачені абзацом першим цього пункту, електронна торгова система автоматично формує новий протокол про результати електронного аукціону та присвоює електронному аукціону статус “Аукціон не відбувся”.
94. Якщо на момент завершення періоду проведення електронного аукціону не зроблено ставки, електронна торгова система автоматично присвоює електронному аукціону статус “Аукціон не відбувся”.
95. Переможець електронного аукціону підписує протокол про результати електронного аукціону в порядку, встановленому пунктом 92 цього Порядку.
Оператор електронного майданчика, через якого переможець електронного аукціону набув право на участь в електронному аукціоні, підписує протокол про результати електронного аукціону та надсилає його до організатора аукціону протягом чотирьох робочих днів з дня, що настає за днем його формування (у разі, коли електронний аукціон відбувся). Отриманий від оператора електронного майданчика, через який подано найвищу цінову пропозицію, підписаний переможцем електронного аукціону та таким оператором протокол про результати електронного аукціону організатор аукціону затверджує та опубліковує через особистий кабінет протягом 15 робочих днів з дня, що настає за днем формування протоколу в електронній торговій системі, та натискає електронну кнопку “Протокол затверджено” в інтерфейсі особистого кабінету.
Заначений строк закінчується о 18 годині останнього дня строку, встановленого для опублікування протоколу.
Протокол про результати електронного аукціону підписується шляхом накладення кваліфікованого електронного підпису або удосконаленого електронного підпису, що базується на кваліфікованому сертифікаті електронного підпису, крім випадків, коли на підписанні протоколу у паперовій формі наполягає переможець електронного аукціону.
З моменту вчинення таких дій електронному аукціону електронна торгова система автоматично присвоює статус “Очікується оплата”.
У межах строку, встановленого для опублікування протоколу про результати електронного аукціону, оператор електронного майданчика, через який переможцем електронного аукціону подано найвищу цінову пропозицію, та організатор аукціону вчиняють дії, передбачені пунктом 65 цього Порядку.
Переможець електронного аукціону сплачує на відповідний рахунок, визначений організатором аукціону, ціну реалізації активу у строки, встановлені пунктом 92 цього Порядку.
96. З моменту повної сплати ціни продажу лота переможцем електронного аукціону та натискання організатором аукціону через особистий кабінет в електронній торговій системі електронної кнопки в інтерфейсі особистого кабінету електронному аукціону автоматично присвоюється статус “Очікується підписання договору”.
Після внесення в повному обсязі плати за участь в електронному аукціоні оператор електронного майданчика, через який подано найвищу цінову пропозицію/найбільшу закриту цінову пропозицію/ставку, натискає в електронній торговій системі відповідну електронну кнопку для підтвердження такої плати.
97. Договір купівлі-продажу активу за результатами проведення електронного аукціону між організатором аукціону та переможцем електронного аукціону укладається та опубліковується в електронній торговій системі у строки, встановлені пунктом 68 цього Порядку.
98. З моменту опублікування організатором аукціону через особистий кабінет укладеного договору купівлі-продажу активу та натискання відповідної електронної кнопки в інтерфейсі особистого кабінету електронному аукціону автоматично присвоюється статус “Аукціон завершено. Договір підписано”.
99. Якщо електронний аукціон за методом покрокового зниження стартової ціни та подальшого подання цінових пропозицій визнаний таким, що не відбувся, організатор аукціону протягом десяти робочих днів з дати формування відповідного протоколу аукціону про результати електронного аукціону може:
знову оголосити аукціон за методом підвищення ціни, повторний аукціон за методом підвищення ціни із зниженням стартової ціни на 50 відсотків, аукціон за методом покрокового зниження стартової ціни та подальшого подання цінових пропозицій, які проводяться у строки, визначені згідно з цим Порядком; або
прийняти рішення щодо зміни лота (його складу, формування (зміни) пулу тощо), проведення нової оцінки відповідно до пункту 6 Порядку управління активами, щодо яких ухвалено судове рішення про застосування санкції, для оновлення розмірів стартових цін. У такому разі затверджуються оновлені розміри стартових цін реалізації активу для всіх аукціонів та додаткові умови реалізації (у разі наявності).
Використання грошових коштів та перехід права власності
100. Особи, які мають намір взяти участь в електронному аукціоні, сплачують реєстраційний та гарантійний внески на рахунок оператора електронного майданчика, через який подається заява про участь в електронному аукціоні.
101. Оператор електронного майданчика перераховує на казначейський рахунок, зазначений організатором аукціону в оголошенні про проведення аукціону, суми сплачених учасниками реєстраційних внесків протягом п'яти робочих днів з дня проведення електронного аукціону.
Реєстраційний внесок зараховується до державного бюджету та спрямовується до фонду ліквідації наслідків збройної агресії.
102. Оператор електронного майданчика перераховує на рахунок, зазначений організатором аукціону в оголошенні про проведення аукціону, сплачений гарантійний внесок переможця електронного аукціону (за вирахуванням плати за участь в електронному аукціоні та комісії організатора) протягом п'яти робочих днів з дня опублікування протоколу про результати електронного аукціону в електронній торговій системі в рахунок оплати ціни реалізації активу. У разі надання потенційним покупцем попередньої згоди на очікування гарантійний внесок не повертається оператором електронного майданчика до моменту опублікування в електронній торговій системі організатором аукціону договору купівлі-продажу активу.
103. У разі коли за результатами електронного аукціону ціна реалізації активу є меншою, ніж сума сплаченого переможцем гарантійного внеску (за вирахуванням плати за участь в електронному аукціоні та комісії організатора), оператор електронного майданчика у строки, передбачені пунктом 102 цього Порядку, перераховує на рахунок, зазначений організатором аукціону в оголошенні про проведення аукціону, сплачений гарантійний внесок переможця електронного аукціону (за вирахуванням плати за участь в електронному аукціоні та комісії організатора), за вирахуванням такої різниці коштів, а різницю повертає переможцю протягом п'яти робочих днів з дня опублікування в електронній торговій системі організатором аукціону договору купівлі-продажу активу.
104. Повернення сплаченого гарантійного внеску учаснику з наступною за величиною ціновою пропозицією після переможця електронного аукціону, а у разі однакових цінових пропозицій учасників - тому, що подав цінову пропозицію раніше, здійснюється оператором протягом трьох робочих днів з дня, що настає за днем опублікування договору купівлі-продажу активу в електронній торговій системі (крім випадків, коли переможцем електронного аукціону є такий учасник).
105. Повернення сплачених гарантійних внесків учасникам, крім переможця електронного аукціону та учасника з наступною за величиною ціновою пропозицією після переможця електронного аукціону, а у разі однакових цінових пропозицій учасників - тому, що подав цінову пропозицію раніше, здійснюється оператором електронного майданчика у строк, що не перевищує 10 робочих днів з дня затвердження протоколу про результати електронного аукціону.
106. Повернення сплачених гарантійних внесків учасникам, які анулювали свою закриту цінову пропозицію, здійснюється оператором протягом трьох робочих днів з дня, що настає за днем такого анулювання.
107. Повернення сплачених гарантійних внесків учасникам у випадках, передбачених пунктами 49, 60, 87, 89 цього Порядку, здійснюється оператором електронного майданчика протягом трьох робочих днів з дня, що настає за днем присвоєння електронному аукціону статусу “Аукціон не відбувся” або “Аукціон відмінено”.
Повернення сплачених реєстраційних внесків учасникам у випадках, передбачених пунктами 60 і 89 цього Порядку, здійснюється оператором електронного майданчика протягом трьох робочих днів з дня, що настає за днем присвоєння електронному аукціону статусу “Аукціон відмінено”.
108. У разі невиконання переможцем електронного аукціону однієї з вимог, передбачених пунктами 62 та 92 цього Порядку, а також у випадках, передбачених пунктом 64 або 93 цього Порядку, сплачені гарантійний та реєстраційний внески не повертаються такому переможцю та за вирахуванням плати на розвиток електронної торгової системи з гарантійного внеску перераховуються оператором електронного майданчика, через якого надано найвищу цінову пропозицію, на рахунок, зазначений організатором аукціону в оголошенні про проведення аукціону, протягом п'яти робочих днів з дня настання подій, визначених пунктом 64 або 93 цього Порядку.
109. Договір купівлі-продажу активу укладається між організатором аукціону та переможцем аукціону на підставі примірного договору купівлі-продажу активу, який затверджується Фондом державного майна.
110. Право власності на актив переходить до покупця після укладення договору купівлі-продажу активу та підписання акта приймання-передачі активу, крім випадків переходу права власності на пакет акцій.
Право власності на придбаний пакет акцій переходить до покупця після укладення договору купівлі-продажу активу та з моменту зарахування пакета акцій на рахунок у цінних паперах покупця у депозитарній установі.
Право власності на актив переходить до покупця не раніше дати отримання дозволу Антимонопольного комітету на концентрацію (у разі придбання пулу - не раніше дати отримання дозволу щодо активів, з яких сформовано пул), якщо отримання такого дозволу вимагається законом.
Грошові кошти, отримані в результаті реалізації активу, зараховуються організатором аукціону до державного бюджету та спрямовуються до фонду ліквідації наслідків збройної агресії протягом трьох робочих днів з моменту підписання акта приймання-передачі активу.
Визначення розміру плати за участь в електронному аукціоні, її внесення та повернення
111. Плата за участь в електронному аукціоні вираховується оператором з гарантійного внеску, сплаченого переможцем електронного аукціону, в розмірі, визначеному пунктом 112 цього Порядку, протягом п'яти робочих днів з дня опублікування протоколу про результати електронного аукціону.
Якщо розмір плати за участь в електронному аукціоні перевищує розмір гарантійного внеску, переможець електронного аукціону зобов'язаний провести повний розрахунок шляхом здійснення доплати в межах строку для оплати ціни реалізації активу. Переможець електронного аукціону здійснює таку доплату шляхом внесення коштів на банківський рахунок оператора електронного майданчика, на який ним сплачено гарантійний та реєстраційний внески.
112. Розмір плати за участь в електронному аукціоні визначається у відсотках ціни реалізації активу з урахуванням податку на додану вартість та становить 4 відсотки.
113. У разі визнання електронного аукціону таким, що не відбувся у випадках, передбачених пунктом 64 або 93 цього Порядку, оператором електронного майданчика, через який переможцем електронного аукціону подано найвищу цінову пропозицію/набуто право на участь в електронному аукціоні, плата за участь в електронному аукціоні, яка вираховується з гарантійного внеску (за вирахуванням плати на розвиток електронної торгової системи), перераховується на рахунок, зазначений організатором аукціону в оголошенні про проведення аукціону. При цьому плата на розвиток електронної торгової системи та доплата, передбачена абзацом другим пункту 111 цього Порядку, не повертаються.
114. Плата за участь в електронному аукціоні, передбачена пунктом 113 цього Порядку (крім плати на розвиток електронної торгової системи), підлягає поверненню протягом 10 робочих днів з дати оприлюднення в електронній торговій системі рішення організатора аукціону про відміну електронного аукціону, визнання його таким, що не відбувся, або завантаження рішення про відмову від укладення договору купівлі-продажу, відповідного акта в електронній торговій системі у порядку, передбаченому пунктом 64 або 93 цього Порядку.
115. Оператор в порядку, визначеному договором про використання електронної торгової системи між адміністратором та оператором, вносить на рахунок адміністратора, відкритий у банку, плату на розвиток електронної торгової системи.
Плата на розвиток електронної торгової системи визначається з урахуванням податку на додану вартість, вираховується з плати за участь в електронному аукціоні і становить третину від плати за участь в електронному аукціоні.
Комісія організатора аукціону
116. Комісія організатора аукціону становить 1 відсоток ціни реалізації (з урахуванням податку на додану вартість) активу (лота), успішно реалізованого на електронному аукціоні відповідно до цього Порядку, що вираховується оператором з гарантійного внеску, сплаченого переможцем електронного аукціону, та перераховується на рахунок організатора аукціону.
Якщо сума розміру плати за участь в електронному аукціоні та розміру комісії організатора перевищує розмір гарантійного внеску, переможець електронного аукціону зобов'язаний провести повний розрахунок шляхом здійснення доплати в межах строку для оплати ціни реалізації активу в порядку відповідно до абзацу другого пункту 111 цього Порядку.”.