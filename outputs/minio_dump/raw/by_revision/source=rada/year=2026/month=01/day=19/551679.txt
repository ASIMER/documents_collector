КАБІНЕТ МІНІСТРІВ УКРАЇНИ
ПОСТАНОВА
від 19 січня 2026 р. № 71
Київ
Про затвердження Порядку та умов надання субвенції з державного бюджету місцевим бюджетам на реалізацію публічного інвестиційного проекту на облаштування безпечних умов (облаштування укриттів) у закладах, що надають загальну середню освіту, зокрема військових (військово-морських, військово-спортивних) ліцеях, ліцеях із посиленою військово-фізичною підготовкою, та у закладах дошкільної освіти, в частині дошкільної освіти
Відповідно до частини другої статті 97 Бюджетного кодексу України Кабінет Міністрів України постановляє:
Затвердити Порядок та умови надання субвенції з державного бюджету місцевим бюджетам на реалізацію публічного інвестиційного проекту на облаштування безпечних умов (облаштування укриттів) у закладах, що надають загальну середню освіту, зокрема військових (військово-морських, військово-спортивних) ліцеях, ліцеях із посиленою військово-фізичною підготовкою, та у закладах дошкільної освіти, в частині дошкільної освіти, що додаються.
Прем'єр-міністр України
Ю. СВИРИДЕНКО
Інд. 28
ЗАТВЕРДЖЕНО
постановою Кабінету Міністрів України
від 19 січня 2026 р. № 71
ПОРЯДОК ТА УМОВИ
надання субвенції з державного бюджету місцевим бюджетам на реалізацію публічного інвестиційного проекту на облаштування безпечних умов (облаштування укриттів) у закладах, що надають загальну середню освіту, зокрема військових (військово-морських, військово-спортивних) ліцеях, ліцеях із посиленою військово-фізичною підготовкою, та у закладах дошкільної освіти, в частині дошкільної освіти
1. Ці Порядок та умови визначають механізм надання та використання субвенції з державного бюджету місцевим бюджетам на реалізацію публічного інвестиційного проекту на облаштування безпечних умов (облаштування укриттів) у закладах, що надають загальну середню освіту, зокрема військових (військово-морських, військово-спортивних) ліцеях, ліцеях із посиленою військово-фізичною підготовкою, та у закладах дошкільної освіти, в частині дошкільної освіти (далі - субвенція).
2. Головним розпорядником субвенції є МОН.
Розпорядники субвенції за місцевими бюджетами визначаються рішеннями про такі бюджети відповідно до законодавства.
3. Субвенція спрямовується на реалізацію публічних інвестиційних проектів, які включені до галузевого (секторального) проектного портфеля держави (далі - інвестиційні проекти) і відповідають напрямам, визначеним програмою публічних інвестицій “Облаштування захисних споруд цивільного захисту (укриттів) у закладах загальної середньої освіти” (далі - Програма), зокрема на:
1) реалізацію інвестиційних проектів, пов'язаних із новим будівництвом захисних споруд цивільного захисту та споруд подвійного призначення у закладах дошкільної освіти;
2) реалізацію інвестиційних проектів, пов'язаних із реконструкцією, капітальним ремонтом інших об'єктів (зокрема розпочатих у попередніх періодах), у тому числі тих, що становлять фонд захисних споруд цивільного захисту у закладах дошкільної освіти, за можливості подальшого їх використання як споруд подвійного призначення із захисними властивостями протирадіаційних укриттів, протирадіаційних укриттів або сховищ відповідно до вимог статті 32 Кодексу цивільного захисту України, ДБН В.2.2-5:2023 “Захисні споруди цивільного захисту”, Порядку створення, утримання фонду захисних споруд цивільного захисту, включення об'єктів до складу та виключення таких об'єктів з фонду захисних споруд цивільного захисту та ведення його обліку, затвердженого постановою Кабінету Міністрів України від 10 березня 2017 р. № 138 “Деякі питання використання об'єктів фонду захисних споруд цивільного захисту” (Офіційний вісник України, 2017 р., № 24, ст. 682; 2024 р., № 88, ст. 5681), і наказу МВС від 9 липня 2018 р. № 579 “Про затвердження вимог щодо утримання, облаштування та експлуатації об'єктів фонду захисних споруд цивільного захисту, здійснення обліку фонду захисних споруд цивільного захисту, визначення критеріїв неможливості подальшого утримання та експлуатації захисних споруд цивільного захисту, оформлення документів, що підтверджують таку неможливість”.
Субвенція може спрямовуватися на реалізацію компонентів інвестиційних проектів за напрямами, визначеними підпунктами 1 і 2 цього пункту, за умови, що такий компонент включає цілісний проект з облаштування захисних споруд цивільного захисту (укриттів) у закладах дошкільної освіти.
Під час реалізації інвестиційних проектів, пов'язаних із новим будівництвом захисних споруд цивільного захисту та реконструкцією чи капітальним ремонтом інших об'єктів, що становлять фонд захисних споруд цивільного захисту, у закладах дошкільної освіти (далі - проекти), необхідно дотримуватися вимог містобудівного законодавства, екологічних і соціальних норм, будівельних норм, нормативних документів, обов'язковість застосування яких встановлена законодавством, щодо забезпечення доступності і безпеки об'єктів для маломобільних груп населення, зокрема осіб з інвалідністю, енергоефективності, укриття населення в об'єктах фонду захисних споруд цивільного захисту, інженерно-технічних заходів цивільного захисту, вимог пожежної і техногенної безпеки. Перелік заходів із урахуванням екологічних та соціальних вимог щодо будівництва, реконструкції, капітального ремонту об'єктів фонду захисних споруд цивільного захисту у закладах дошкільної освіти наведений у додатку 1.
4. Субвенція спрямовується за напрямами, визначеними пунктом 3 цих Порядку та умов, для:
1) закладів дошкільної освіти із загальною чисельністю вихованців не менше ніж 100 осіб;
2) спеціальних дитячих садків;
3) закладів дошкільної освіти із загальною чисельністю вихованців менше ніж 100 осіб у разі, коли такий заклад дошкільної освіти є єдиним у територіальній громаді, в якому освітній процес може здійснюватися за очною (денною) формою та/або з поєднанням очної (денної) та дистанційної форм здобуття освіти або у приміщеннях якого буде організовано освітній процес для двох чи більше закладів дошкільної освіти.
5. Для закладів дошкільної освіти, визначених пунктом 4 цих Порядку та умов, субвенція спрямовується на реалізацію проектів у разі дотримання таких умов:
1) у закладі дошкільної освіти освітній процес здійснюється за дистанційною формою здобуття освіти та/або з поєднанням очної (денної) та дистанційної форм здобуття освіти;
2) будівлі та/або споруди закладу дошкільної освіти, в яких безпосередньо здійснюється освітній процес, не мають пошкоджень, спричинених збройною агресією Російської Федерації проти України, або їх усунення не потребує проведення будівельних робіт, чи будівлі та/або споруди, що мали такі пошкодження, були відновлені шляхом будівництва.
Інформація в разі наявності про пошкодження об'єкта та його відновлення підтверджується даними з Державного реєстру майна, пошкодженого та знищеного внаслідок бойових дій, терористичних актів, диверсій, спричинених збройною агресією Російської Федерації проти України.
Завершення будівельних робіт на такому об'єкті та його прийняття в експлуатацію підтверджується декларацією про готовність об'єкта до експлуатації, зареєстрованою відповідним органом державного архітектурно-будівельного контролю, або виданим ним сертифікатом про прийняття в експлуатацію закінченого будівництвом об'єкта.
У разі коли будівлі та/або споруди перебувають у процесі відновлення, заявником надаються підтвердні документи (декларативні та дозвільні документи щодо проведення будівельних робіт, укладені договори про проведення робіт тощо);
3) реалізація проекту спрямована на збільшення чисельності вихованців, які можуть здобувати освіту за очною (денною) формою та/або з поєднанням очної (денної) та дистанційної форм здобуття освіти в закладі дошкільної освіти і для яких можна забезпечити одночасне укриття в захисній споруді цивільного захисту в разі виникнення надзвичайної ситуації, а також приведення наявних об'єктів, що становлять фонд захисних споруд цивільного захисту, які не використовуються закладами дошкільної освіти, у відповідність до вимог нормативно-правових актів у сфері регулювання містобудівної діяльності та у сфері цивільного захисту із урахуванням положень цих Порядку та умов;
4) заклад дошкільної освіти, в якому планується нове будівництво, реконструкція або капітальний ремонт об'єктів, що становлять фонд захисних споруд цивільного захисту, чи інших об'єктів, не має захисних споруд цивільного захисту або має такі споруди, які потребують капітального ремонту чи реконструкції, або має лише найпростіше укриття;
5) наявність у Реєстрі будівельної діяльності Єдиної державної електронної системи у сфері будівництва проектної документації та позитивного звіту про результати експертизи проекту будівництва. При цьому кошторисна частина такого звіту повинна бути зареєстрована не раніше 15 серпня року, що передує року, в якому передбачається виділення субвенції для реалізації проекту згідно з цими Порядком та умовами;
6) завершення реконструкції або капітального ремонту об'єкта фонду захисних споруд цивільного захисту чи інших об'єктів дає змогу використання його як протирадіаційного укриття, споруди подвійного призначення із захисними властивостями протирадіаційного укриття чи сховища закладу дошкільної освіти відповідно до вимог ДБН В.2.2-5:2023 “Захисні споруди цивільного захисту”;
7) завершення до кінця поточного року реалізації проектів, пов'язаних із капітальним ремонтом інших об'єктів, зокрема тих, що становлять фонд захисних споруд цивільного захисту, у закладах дошкільної освіти, за можливості подальшого їх використання як споруд подвійного призначення із захисними властивостями протирадіаційних укриттів, протирадіаційних укриттів або сховищ;
8) у разі збільшення протягом бюджетного періоду, в якому реалізується інвестиційний проект, вартості його реалізації більше ніж на 10 відсотків вартості, зазначеної у проектній заявці, видатки, пов'язані із таким здорожчанням, не можуть здійснюватися за кошти субвенції та фінансуються суто за кошти місцевих бюджетів;
9) у разі добровільної відмови органу місцевого самоврядування від реалізації інвестиційного проекту, для якого передбачено кошти субвенції, такий проект не підлягає подальшому включенню до переліку об'єктів для фінансування, що реалізуються за кошти субвенції;
10) у разі продовження строку реалізації проекту порівняно із строком, зазначеним у проектній заявці, завершення реалізації такого проекту здійснюється за кошти місцевих бюджетів або інших джерел, не заборонених законодавством.
6. Використання субвенції здійснюється на засадах співфінансування:
1) для бюджетів міських територіальних громад з індексом податкоспроможності 1,3 і більше, а також для обласних бюджетів і бюджету м. Києва:
не більше ніж 70 відсотків - за рахунок субвенції;
не менше ніж 30 відсотків - за рахунок коштів місцевих бюджетів;
2) для бюджетів місцевого самоврядування з індексом податкоспроможності 1,1 і більше:
не більше ніж 80 відсотків - за рахунок субвенції;
не менше ніж 20 відсотків - за рахунок коштів місцевих бюджетів;
3) для бюджетів місцевого самоврядування з індексом податкоспроможності 0,7 і більше:
не більше ніж 90 відсотків - за рахунок субвенції;
не менше ніж 10 відсотків - за рахунок коштів місцевих бюджетів;
4) для бюджетів місцевого самоврядування з індексом податкоспроможності менше 0,7 і бюджетів місцевого самоврядування, з яких здійснюється фінансування закладів дошкільної освіти, що розташовані в селах (селищах), які мають статус гірських населених пунктів:
не більше ніж 95 відсотків - за рахунок субвенції;
не менше ніж 5 відсотків - за рахунок коштів місцевих бюджетів.
Обов'язковою умовою фінансування за рахунок субвенції є спрямування коштів місцевих бюджетів за цільовим призначенням у частині співфінансування.
Співфінансування з місцевих бюджетів здійснюється згідно з розписом місцевих бюджетів.
Джерелами співфінансування з місцевих бюджетів не можуть бути кошти державного фонду регіонального розвитку та міжбюджетних трансфертів з державного бюджету місцевим бюджетам.
Використання субвенції здійснюється із дотриманням усіх вимог Рамкової угоди між Україною та Європейським Союзом щодо спеціальних механізмів реалізації фінансування Союзу для України згідно з інструментом Ukraine Facility, ратифікованої Законом України від 6 червня 2024 р. № 3786-IX, зокрема щодо:
проведення перевірки реципієнтів фінансування, зокрема підрядників і субпідрядників, щодо застосування до них обмежувальних заходів;
дотримання правил щодо прийнятності осіб, суб'єктів і матеріалів для постачання;
недопущення будь-якого подвійного фінансування одних і тих же компонентів проектів, у тому числі за рахунок коштів, наданих Європейським Союзом чи іншими донорами;
забезпечення публічності фінансування, отриманого від Європейського Союзу під час здійснення заходів Плану України, схваленого розпорядженням Кабінету Міністрів України від 18 березня 2024 р. № 244 (Офіційний вісник України, 2024 р., № 32, ст. 2035).
Субвенція спрямовується на досягнення кількісних та якісних показників, передбачених Планом України в рамках інструменту Ukraine Facility.
7. Для розподілу субвенції за напрямами, визначеними пунктом 3 цих Порядку та умов, МОН утворює комісію з питань облаштування безпечних умов у закладах дошкільної освіти (далі - комісія), визначає її персональний склад і порядок роботи.
Кількість членів комісії не може бути менше п'яти і більше ніж 13 осіб.
До складу комісії включаються представники МОН, інших центральних органів виконавчої влади за згодою.
Головою комісії є заступник Міністра освіти і науки.
До складу комісії можуть включатися за згодою представники громадських об'єднань, державних установ у разі, коли в їх статуті передбачено діяльність із сприяння здійсненню антикорупційних заходів.
До роботи комісії під час прийняття рішень не допускаються особи, які відповідно до Закону України “Про запобігання корупції” є особами, що можуть мати реальний або потенційний конфлікт інтересів.
Формою роботи комісії є засідання в режимі оф-лайн або в режимі реального часу (он-лайн).
Голова (заступник голови) комісії може прийняти рішення про проведення засідання комісії із використанням послуг міжособистісних електронних комунікацій (відеозв'язку) через Інтернет або про участь у засіданні комісії в такому режимі окремого її члена.
Засідання комісії є правоможним, якщо в його роботі бере участь більше ніж половина членів від її затвердженого складу.
Рішення комісії приймається більшістю голосів членів її затвердженого складу, оформляється протоколом, який підписується головою (головуючим на засіданні) комісії та оприлюднюється на офіційному веб-сайті МОН не пізніше ніж протягом наступного робочого дня після дня його підписання.
Проведення засідань комісії може оголошуватися головою для розгляду пропозицій щодо внесення змін і доповнень до переліку об'єктів та обсягів розподілу субвенції за проектами, відбір яких проведено.
Комісія під час розгляду проектних заявок, поданих місцевими радами та військовими адміністраціями населених пунктів, приймає рішення про розподіл субвенції на нові об'єкти в сумі, що не перевищує суми потреби поточного року, відповідно до орієнтовного графіка виконання робіт.
Комісія може формувати пропозиції щодо переліку об'єктів для здійснення перерозподілу невикористаного обсягу субвенції між проектами, що відповідають вимогам, визначеним пунктами 3-5 цих Порядку та умов.
Пропозиції щодо перерозподілу субвенції за об'єктами готуються комісією за рішенням МОН відповідно до цих Порядку та умов у разі відсутності зареєстрованих в установленому порядку в органах Казначейства бюджетних фінансових зобов'язань, кредиторської заборгованості за відповідними проектами, реалізація яких розпочата відповідно до розподілу субвенції, затвердженого Кабінетом Міністрів України.
Комісія у своїй роботі керується інформацією, отриманою з інформаційних систем, які перебувають у розпорядженні МОН, інших центральних органів виконавчої влади, зокрема із Єдиної інформаційної системи управління публічними інвестиційними проектами, яка функціонує відповідно до постанови Кабінету Міністрів України від 28 лютого 2025 р. № 527 “Деякі питання управління публічними інвестиціями” (Офіційний вісник України, 2025 р., № 45, ст. 3053, № 76, ст. 5219) (далі - Єдина інформаційна система), із урахуванням особливостей, визначених підпунктом 3 пункту 2 зазначеної постанови, Державного реєстру майна, пошкодженого та знищеного внаслідок бойових дій, терористичних актів, диверсій, спричинених збройною агресією Російської Федерації проти України, Реєстру будівельної діяльності Єдиної державної електронної системи у сфері будівництва, програмно-апаратного комплексу “Автоматизований інформаційний комплекс освітнього менеджменту”, і проводить консультації з розпорядниками такої інформації з метою її уточнення та верифікації.
8. Відбір проектів для надання субвенції за напрямами, визначеними пунктом 3 цих Порядку та умов, проводиться за такими етапами:
1) оголошення про початок відбору проектів;
2) подання проектних заявок;
3) пріоритезація проектів;
4) проведення оцінки відповідності проектів умовам відбору;
5) формування переліку об'єктів для фінансування.
9. Оголошення про проведення відбору проектів здійснюється шляхом розміщення на офіційному веб-сайті МОН і в Єдиній інформаційній системі, в якому зазначаються:
початкові та кінцеві дати етапів відбору проектів;
критерії відбору проектів;
строк проведення відбору проектів;
перелік документів, що подаються, і порядок їх подачі;
контактні особи, їх номери телефонів, адреса електронної пошти для отримання додаткової інформації та порядок отримання такої інформації.
Строк подання проектних заявок щодо участі у відборі проектів повинен становити не більше 15 робочих днів з дати оприлюднення МОН оголошення про проведення такого відбору.
У разі повторного оголошення про проведення відбору проектів застосовується процедура, визначена цими Порядком та умовами для відбору проектів.
10. Місцеві ради та військові адміністрації населених пунктів подають проектні заявки із використанням програмних засобів Єдиної інформаційної системи шляхом заповнення інформації та завантаження документів у відповідних розділах електронного кабінету користувача Єдиної інформаційної системи.
Проектні заявки повинні відповідати умовам до проектів, визначеним у пунктах 4 і 5 цих Порядку та умов, а також містити розподіл суми запиту на субвенцію за роками відповідно до орієнтовного графіка виконання робіт.
11. Пріоритезація проектів здійснюється із використанням програмних засобів Єдиної інформаційної системи відповідно до розрахунку пріоритетності проектів за бальною системою за формою згідно з додатком 2.
Обласні, Київська міська держадміністрації (військові адміністрації) не пізніше п'яти робочих днів з дня завершення подачі проектних заявок:
1) аналізують рейтингові списки проектів, які сформовано за результатами пріоритезації із використанням програмних засобів Єдиної інформаційної системи;
2) у разі потреби подають із використанням програмних засобів Єдиної інформаційної системи обґрунтовані пропозиції щодо змін у визначеному рейтинговому списку проектів шляхом розподілу додаткових 100 балів між проектами, а також по 30 балів кожному закладу дошкільної освіти із загальною чисельністю вихованців менше ніж 100 осіб у разі, коли такий заклад дошкільної освіти єдиний у територіальній громаді, в якому освітній процес може здійснюватися за очною (денною) формою та/або з поєднанням очної (денної) та дистанційної форм здобуття освіти або у приміщеннях якого буде організовано освітній процес для двох чи більше закладів дошкільної освіти.
У разі відсутності пропозицій від обласних, Київської міської держадміністрацій (військових адміністрацій) після закінчення п'яти календарних днів з дня завершення подачі проектних заявок перелік проектів вважається погодженим без зауважень.
За умови однакової кількості балів із урахуванням додатково розподілених балів від обласних, Київської міської держадміністрацій (військових адміністрацій) остаточне рішення про визначення пріоритетності таких проектів приймається комісією.
12. За результатами пріоритезації проектів комісія послідовно розглядає рейтинговий список проектів, сформований із використанням Єдиної інформаційної системи, із урахуванням пропозицій обласних, Київської міської держадміністрацій (військових адміністрацій) щодо додаткового розподілу балів.
За результатами відбору комісія формує пропозиції щодо переліку об'єктів, що реалізуються за кошти субвенції, із урахуванням оцінки відповідності проектів вимогам, визначеним пунктами 4-6 цих Порядку та умов.
13. МОН формує перелік об'єктів для фінансування, згідно з яким готує пропозиції щодо розподілу субвенції між окремими місцевими бюджетами, які в установленому порядку подає Кабінетові Міністрів України.
Розподіл субвенції між місцевими бюджетами повинен містити коди та назви місцевих бюджетів адміністративно-територіальних одиниць, обсяги субвенції.
14. Видатки, пов'язані із фінансуванням за рахунок субвенції об'єктів капітального будівництва, здійснюються відповідно до Порядку державного фінансування капітального будівництва, затвердженого постановою Кабінету Міністрів України від 27 грудня 2001 р. № 1764 (Офіційний вісник України, 2001 р., № 52, ст. 2374), Порядку прийняття в експлуатацію закінчених будівництвом об'єктів, затвердженого постановою Кабінету Міністрів України від 13 квітня 2011 р. № 461 (Офіційний вісник України, 2011 р., № 32, ст. 1359; 2015 р., № 78, ст. 2599).
15. Проектна документація готується відповідно до вимог Порядку затвердження проектів будівництва і проведення їх експертизи, затвердженого постановою Кабінету Міністрів України від 11 травня 2011 р. № 560 (Офіційний вісник України, 2011 р., № 41, ст. 1674), і Порядку розроблення проектної документації на будівництво об'єктів, затвердженого наказом Мінрегіонбуду від 16 травня 2011 р. № 45.
Титули об'єктів затверджуються відповідно до Порядку затвердження титулів об'єктів, будівництво яких здійснюється із залученням бюджетних коштів, коштів державних підприємств, установ та організацій, а також кредитів, наданих під державні гарантії, затвердженого постановою Кабінету Міністрів України від 8 вересня 1997 р. № 995 (Офіційний вісник України, 1997 р., число 37, с. 17; 2015 р., № 97, ст. 3320).
16. Закупівля товарів, робіт і послуг здійснюється в установленому законом порядку.
Попередня оплата товарів, робіт і послуг, що закуповуються за рахунок субвенції, здійснюється в порядку, передбаченому законодавством.
17. Казначейство перераховує субвенцію відповідно до Порядку перерахування міжбюджетних трансфертів, затвердженого постановою Кабінету Міністрів України від 15 грудня 2010 р. № 1132 (Офіційний вісник України, 2010 р., № 96, ст. 3399; 2015 р., № 7, ст. 161), і Порядку казначейського обслуговування державного бюджету за витратами, затвердженого наказом Мінфіну від 24 грудня 2012 р. № 1407.
Відображення у первинному та бухгалтерському обліку інформації про отримані (створені) оборотні і необоротні активи, а також відкриття та закриття рахунків, реєстрацію, облік бюджетних зобов'язань в органах Казначейства та операції, пов'язані із використанням субвенції, здійснюється в установленому законодавством порядку.
Казначейство інформує щомісяця до 20 числа Мінфін і МОН про обсяги перерахування субвенції, взяті бюджетні зобов'язання, бюджетні фінансові зобов'язання та касові видатки в розрізі місцевих бюджетів із зазначенням коду бюджету.
18. Складення та подання фінансової і бюджетної звітності про використання субвенції, а також контроль за її цільовим та ефективним витрачанням здійснюються в установленому законодавством порядку.
19. МОН як ініціатор Програми проводить моніторинг використання субвенції розпорядниками субвенції за місцевими бюджетами та виконання робіт, які фінансуються за рахунок субвенції, зокрема із використанням програмних засобів Єдиної інформаційної системи.
Розпорядники субвенції за місцевими бюджетами щомісяця до 5 числа забезпечують подання МОН достовірної оперативної інформації про стан реалізації проектів і фотофіксацію стану виконаних робіт, які фінансуються за кошти субвенції. У разі наявності технічної можливості внесення звітної інформації про реалізацію інвестиційних проектів здійснюється в Єдиній інформаційній системі.
Виконавець Програми забезпечує якісне та своєчасне здійснення всіх заходів, передбачених планом виконання Програми, а також забезпечує проведення щороку оцінки ефективності виконання Програми, за результатами якої готує відповідний звіт.
У місячний строк з дня завершення виконання Програми виконавець вносить до Єдиної інформаційної системи та подає ініціатору Програми звіт про завершення виконання Програми.
20. Розпорядники субвенції за місцевими бюджетами отримують дозвіл на виконання будівельних робіт і розпочинають їх виконання протягом трьох місяців з дати прийняття розпорядження Кабінету Міністрів України про розподіл обсягу субвенції у відповідному році.
Невиконання умов, передбачених пунктом 19 цих Порядку та умов та абзацом першим цього пункту, є підставою для перегляду комісією розподілу коштів і подання пропозицій щодо їх перерозподілу та/або розподілу для наступних рейтингових позицій проектних заявок.
21. Розпорядники субвенції за місцевими бюджетами подають обласним, Київській міській держадміністраціям (військовим адміністраціям) звіт про завершення реалізації проектів, що містить інформацію про проведення оплати за отримані товари, виконані роботи і надані послуги, а також про отримання декларації про готовність об'єкта до експлуатації або сертифіката про прийняття в експлуатацію закінченого будівництвом об'єкта - не пізніше 25 грудня звітного року.
22. Обласні, Київська міська держадміністрації (військові адміністрації) подають щомісяця до 10 числа МОН звіт про використання субвенції за формою згідно з додатком 3.
23. МОН інформує щомісяця до 30 числа Мінфін про кількість об'єктів, що заплановано облаштувати захисними спорудами цивільного захисту до кінця звітного року, кількість завершених об'єктів, використання субвенції та коштів місцевих бюджетів (на умовах співфінансування) у розрізі областей і місцевих бюджетів, а також подає звіт про використання субвенції за формою згідно з додатком 3.
Додаток 1
до Порядку та умов
ПЕРЕЛІК
заходів із урахуванням екологічних і соціальних вимог щодо будівництва, реконструкції, капітального ремонту об'єктів фонду захисних споруд цивільного захисту у закладах дошкільної освіти
Додаток 2
до Порядку та умов
РОЗРАХУНОК
пріоритетності інвестиційних проектів, пов'язаних із новим будівництвом захисних споруд цивільного захисту та реконструкцією чи капітальним ремонтом інших об'єктів, що становлять фонд захисних споруд цивільного захисту, у закладах дошкільної освіти, за бальною системою
Додаток 3
до Порядку та умов
ЗВІТ
про використання коштів на реалізацію публічного інвестиційного проекту на облаштування безпечних умов (облаштування укриттів) у закладах, що надають загальну середню освіту, зокрема військових (військово-морських, військово-спортивних) ліцеях, ліцеях із посиленою військово-фізичною підготовкою, та у закладах дошкільної освіти, в частині дошкільної освіти