АДМІНІСТРАЦІЯ ДЕРЖАВНОЇ СЛУЖБИ СПЕЦІАЛЬНОГО ЗВ'ЯЗКУ ТА ЗАХИСТУ ІНФОРМАЦІЇ УКРАЇНИ
НАКАЗ
30.08.2018 № 527
Зареєстровано в Міністерстві
юстиції України
14 вересня 2018 р.
за № 1061/32513
Про затвердження Порядку та умов виплати надбавки за особливий характер роботи працівникам Державної служби спеціального зв'язку та захисту інформації України, які обіймають посади, пов'язані з безпосереднім виконанням завдань із забезпечення кібербезпеки та кіберзахисту
{Із змінами, внесеними згідно з Наказами Адміністрації Державної служби
спеціального зв'язку та захисту інформації
№ 619 від 01.10.2020
№ 10 від 06.01.2023
№ 854 від 23.12.2025}
Відповідно до пункту 2 постанови Кабінету Міністрів України від 21 лютого 2018 року № 336 «Деякі питання оплати праці окремих категорій працівників» та з метою врегулювання питань виплати надбавки за особливий характер роботи працівникам Державної служби спеціального зв'язку та захисту інформації України, які обіймають посади, пов'язані з безпосереднім виконанням завдань із забезпечення кібербезпеки та кіберзахисту, НАКАЗУЮ:
1. Затвердити Порядок та умови виплати надбавки за особливий характер роботи працівникам Державної служби спеціального зв'язку та захисту інформації України, які обіймають посади, пов'язані з безпосереднім виконанням завдань із забезпечення кібербезпеки та кіберзахисту, що додаються.
2. Департаменту формування та реалізації державної політики у сфері кіберзахисту Адміністрації Державної служби спеціального зв'язку та захисту інформації України забезпечити в установленому порядку подання цього наказу на державну реєстрацію до Міністерства юстиції України.
3. Цей наказ набирає чинності з дня його офіційного опублікування.
4. Контроль за виконанням цього наказу залишаю за собою.
Голова Служби
генерал-лейтенант
Л.О. Євдоченко
ПОГОДЖЕНО:
Заступник Голови
Спільного представницького органу
об'єднань профспілок
Керівник Секретаріату
Спільного представницького органу
сторони роботодавців на національному рівні
Перший заступник
Міністра соціальної політики України
А.І. Широков
Р. Іллічов
О. Крентовська
ЗАТВЕРДЖЕНО
Наказ Адміністрації
Державної служби
спеціального зв'язку
та захисту інформації України
30 серпня 2018 року № 527
Зареєстровано в Міністерстві
юстиції України
14 вересня 2018 року
за № 1061/32513
ПОРЯДОК ТА УМОВИ
виплати надбавки за особливий характер роботи працівникам Державної служби спеціального зв'язку та захисту інформації України, які обіймають посади, пов'язані з безпосереднім виконанням завдань із забезпечення кібербезпеки та кіберзахисту
1. Ці Порядок та умови визначають механізм виплати та розмір надбавки за особливий характер роботи працівникам (крім державних службовців) Адміністрації Держспецзв'язку, її територіальних органів, Головного управління урядового фельд'єгерського зв'язку Держспецзв'язку, підрозділів урядового фельд'єгерського зв'язку, територіальних підрозділів, закладів, установ і організацій Держспецзв'язку (далі - підрозділи Держспецзв'язку), які обіймають посади, пов'язані з безпосереднім виконанням завдань із забезпечення кібербезпеки та кіберзахисту (далі - надбавка за особливий характер роботи).
2. Надбавка за особливий характер роботи виплачується працівникам Держспецзв'язку щомісяця у розмірі до 50 відсотків посадового окладу.
3. Граничний розмір надбавки за особливий характер роботи встановлюється наказом Адміністрації Держспецзв'язку в межах асигнувань на заробітну плату, передбачених Адміністрації Держспецзв'язку на відповідний рік.
4. Надбавка за особливий характер роботи встановлюється працівникам Держспецзв'язку, які безпосередньо виконують такі завдання:
1) розробка нормативно-правових актів з метою формування та реалізації державної політики з кіберзахисту державних інформаційних ресурсів та інформації з обмеженим доступом, вимога щодо захисту якої встановлена законом, активної протидії агресії в кіберпросторі, кіберзахисту критичної інфраструктури;
2) здійснення державного контролю за станом захисту у кіберпросторі державних інформаційних ресурсів та інформації, вимога щодо захисту якої встановлена законом, кіберзахисту об'єктів критичної інформаційної інфраструктури;
3) здійснення організаційно-технічних заходів із запобігання, виявлення та реагування на кіберінциденти і кібератаки та усунення їх наслідків;
4) інформування про кіберзагрози та відповідні методи захисту від них;
5) забезпечення функціонування системи захищеного доступу державних органів до мережі Інтернет;
6) виконання завдань національної команди реагування на кіберінциденти, кібератаки, кібер­загрози CERT-UA (національний CSIRT);
7) забезпечення функціонування системи виявлення вразливостей, а також здійснення для органів державної влади, органів місцевого самоврядування, власників або розпорядників критичної інформаційної інфраструктури, операторів критичної інфраструктури моніторингу мереж, сканування мережевих, інформаційних, електронних комунікаційних та інформаційно-комунікаційних систем з метою виявлення вразливостей, які можуть мати значний вплив;
8) забезпечення функціонування системи реагування на кіберінциденти, кібератаки, кіберзагрози щодо об'єктів кіберзахисту;
9) проведення оцінювання стану кіберзахисту інформаційних, електронних комунікаційних та інформаційно-комунікаційних систем органів державної влади, органів місцевого самоврядування, об'єктів критичної інфраструктури, об'єктів критичної інформаційної інфраструктури;
10) проведення навчання з питань кіберзахисту; розробка сценаріїв реагування на кіберзагрози, заходів щодо протидії таким загрозам, програм та методик проведення кібернавчань;
11) забезпечення функціонування системи активної протидії агресії у кіберпросторі;
12) забезпечення функціонування національної системи реагування на кіберінциденти, кібератаки, кіберзагрози;
13) забезпечення функціонування національної системи обміну інформацією про кіберінциденти, кібератаки, кіберзагрози;
14) забезпечення функціонування платформи обміну інформацією про кіберінциденти, кібератаки, кіберзагрози;
15) здійснення стандартизації у сфері кіберзахисту.
{Пункт 4 в редакції Наказу Адміністрації Державної служби спеціального зв'язку та захисту інформації № 854 від 23.12.2025}
5. Надбавка за особливий характер роботи встановлюється працівникам Держспецзв'язку відповідно до затвердженої наказом Адміністрації Держспецзв'язку номенклатури посад, пов'язаних з безпосереднім виконанням завдань із забезпечення кібербезпеки та кіберзахисту (далі - Номенклатура), та за умови, що виконання одного із завдань, визначених у пункті 4 цих Порядку та умов, передбачено їхніми посадовими інструкціями.
6. Надбавка за особливий характер роботи виплачується працівнику Держспецзв'язку згідно з посадою, яку він обіймає, з дня призначення на посаду, внесену до Номенклатури.
Надбавка за особливий характер роботи встановлюється наказом по особовому складу на підставі рапортів (службових записок), погоджених з фінансовим підрозділом Адміністрації Держспецзв'язку чи підрозділу Держспецзв'язку:
заступників начальників підрозділів Держспецзв'язку на ім'я начальників підрозділів Держспецзв'язку - відносно працівників підрозділів Держспецзв'язку;
заступників Голови Держспецзв'язку на ім'я Голови Держспецзв'язку - відносно начальників підрозділів Держспецзв'язку, начальників структурних підрозділів Адміністрації Держспецзв'язку;
начальників структурних підрозділів Адміністрації Держспецзв'язку на ім'я Голови Держспецзв'язку або заступника Голови Держспецзв'язку відповідно до розподілу обов'язків - відносно працівників структурних підрозділів Адміністрації Держспецзв'язку.
{Абзац п'ятий пункту 6 із змінами, внесеними згідно з Наказом Адміністрації Державної служби спеціального зв'язку та захисту інформації № 854 від 23.12.2025}
Рапорти (службові записки) також погоджуються зі структурним підрозділом Адміністрації Держспецзв'язку, відповідальним за формування та реалізацію державної політики у сфері кіберзахисту.
{Пункт 6 доповнено новим абзацом згідно з Наказом Адміністрації Державної служби спеціального зв'язку та захисту інформації № 619 від 01.10.2020}
У рапорті (службовій записці) зазначаються реквізити та номер пункту Номенклатури, конкретні заходи, які здійснюються працівником з метою виконання завдань, передбачених пунктом 4 цих Порядку та умов, інформація щодо присвоєння йому професійної кваліфікації відповідного стандарту із кібербезпеки та захисту інформації (за наявності), розмір надбавки за особливий характер роботи та дата її встановлення.
{Абзац сьомий пункту 6 в редакції Наказу Адміністрації Державної служби спеціального зв'язку та захисту інформації № 854 від 23.12.2025}
7. Конкретний розмір надбавки за особливий характер роботи працівникам Держспецзв'язку визначається індивідуально залежно від обсягу та складності виконуваних завдань із забезпечення кібербезпеки та кіберзахисту.
8. Виплата надбавки за особливий характер роботи припиняється:
з дня призначення працівника Держспецзв'язку на іншу посаду, за якою надбавку за особливий характер роботи не встановлено;
з дня виключення посади, яку займає працівник Держспецзв'язку, з Номенклатури.
У разі виключення посади з Номенклатури виплата надбавки за особливий характер роботи припиняється на підставі наказу по особовому складу, який готується за рапортом (службовою запискою) начальника, із зазначенням реквізитів наказу про внесення змін до Номенклатури (або наказу про втрату її чинності) та дати припинення виплати надбавки за особливий характер роботи.
Поновлення виплати надбавки за особливий характер роботи, а також підвищення або зменшення її розміру (у разі змін обсягу та складності виконуваних завдань) здійснюються у порядку, визначеному для її встановлення.
При цьому у разі підвищення або зменшення розміру надбавки за особливий характер роботи у рапорті (службовій записці) обов'язково зазначаються конкретні причини, що стали підставою для зміни її розміру.
{Пункт 8 доповнено новим абзацом згідно з Наказом Адміністрації Державної служби спеціального зв'язку та захисту інформації № 854 від 23.12.2025}
{Пункт 8 в редакції Наказу Адміністрації Державної служби спеціального зв'язку та захисту інформації № 619 від 01.10.2020}
Т.в.о. директора
Департаменту формування
та реалізації державної
політики у сфері кіберзахисту
Адміністрації Держспецзв'язку
Ю.І. Циплинський