ЗАТВЕРДЖЕНО
Наказ Міністерства економіки,
довкілля та сільського
господарства України
20 жовтня 2025 року № 814
Зареєстровано в Міністерстві
юстиції України
12 грудня 2025 року
за № 1866/45272
Порядок
сертифікації вина/продукту винного ароматизованого з географічним зазначенням
{Із змінами, внесеними згідно з Наказом Міністерства економіки,
довкілля та сільського господарства
№ 3190 від 15.12.2025}
1. Цей Порядок визначає механізм сертифікації вина/продукту винного ароматизованого з географічним зазначенням (далі - вино/продукт винний ароматизований) та видачі сертифіката на відповідність такого вина/продукту винного ароматизованого вимогам специфікації (далі - сертифікат).
У цьому Порядку терміни вживаються у значеннях, наведених у Законах України «Про виноград, вино та продукти виноградарства», «Про правову охорону географічних зазначень».
2. Виробник вина/продукту винного ароматизованого перед його введенням в обіг зобов'язаний укласти договір з органом сертифікації, внесеним до Реєстру органів сертифікації у сфері географічних зазначень вин/продуктів винних ароматизованих, та пройти сертифікацію виробленого вина/продукту винного ароматизованого для підтвердження його відповідності специфікації.
Оплата послуг з проведення сертифікації вина/продукту винного ароматизованого здійснюється на договірних засадах.
3. Порядок проведення сертифікації вина/продукту винного ароматизованого передбачає:
подання до органу сертифікації заяви на проведення сертифікації вина/продукту винного ароматизованого із географічним зазначенням (далі - заява) за формою, наведеною у додатку 1 до цього Порядку;
розгляд органом сертифікації заяви та наданих документів;
укладення договору про проведення сертифікації у сфері географічних зазначень (далі - договір);
затвердження контрольного плану сертифікації вина/продукту винного ароматизованого (далі - контрольний план);
проведення сертифікації вина/продукту винного ароматизованого відповідно до контрольного плану;
прийняття вмотивованого рішення про видачу сертифіката або про відмову у його видачі;
видачу сертифіката (у разі прийняття рішення про видачу сертифіката);
зупинення дії або скасування сертифіката (за потреби).
4. Для проведення сертифікації вина/продукту винного ароматизованого виробник вина/продукту винного ароматизованого або його представник надсилає органу сертифікації заяву в письмовій формі шляхом особистого звернення, поштовим відправленням або в електронній формі.
Заява, що подається в електронній формі, повинна відповідати вимогам Закону України «Про електронні документи та електронний документообіг».
5. Орган сертифікації розглядає подану заяву у строк, що не перевищує десяти робочих днів з дня її надходження, та у разі відповідності її формі, наведеній в додатку 1 до цього Порядку, надсилає виробнику вина/продукту винного ароматизованого повідомлення із пропозицією укласти договір та проєкт договору.
У разі якщо заява не відповідає формі, наведеній в додатку 1 до цього Порядку, орган сертифікації приймає рішення про залишення заяви без руху. Протягом трьох робочих днів з дня отримання такої заяви орган сертифікації надсилає виробнику вина/продукту винного ароматизованого або його представнику письмове повідомлення про залишення заяви без руху, в якому зазначаються виявлені недоліки з посиланням на порушені вимоги законодавства, спосіб та строк їх усунення, а також способи, порядок та строк оскарження рішення про залишення заяви без руху, за допомогою засобів поштового зв'язку або шляхом направлення електронною поштою, а в разі особистого звернення із заявою - негайно (за можливості) вручає під розписку таке повідомлення виробнику вина/продукту винного ароматизованого або його представнику. У разі усунення виявлених недоліків у строк, встановлений органом сертифікації, заява вважається поданою в день її первинного подання.
6. Протягом п'яти днів з дня укладення договору орган сертифікації надсилає Мінекономіки інформацію про виробників вин/продуктів винних ароматизованих, з якими укладено договір.
7. Протягом тридцяти днів з дня укладення договору орган сертифікації розробляє та затверджує контрольний план.
8. Контрольний план передбачає періодичність, тривалість, об'єкти, методи та засоби, що застосовуються у процесі сертифікації.
Періодичність проведення сертифікації визначається органом сертифікації з урахуванням того, що перевірки здійснюються не рідше одного разу на п'ять років (для виробників вина/продукту винного ароматизованого, які входять до складу об'єднання, що має право на реєстрацію географічного зазначення), та не частіше одного разу на два роки (для інших виробників).
Тривалість сертифікації визначається органом сертифікації таким чином, щоб забезпечити охоплення всіх етапів виробництва вин/продуктів винних ароматизованих. За потреби, сертифікація може здійснюватися в декілька етапів, кожен з яких не може перевищувати тридцяти днів поспіль.
Об'єктами сертифікації є діяльність виробника вина/продукту винного ароматизованого, географічне місце виробництва вина/продукту винного ароматизованого, сировина для виробництва вина/продукту винного ароматизованого, склад вина/продукту винного ароматизованого, способи виробництва вина/продукту винного ароматизованого, фізичні та хімічні характеристики вина/продукту винного ароматизованого, органолептичні характеристики вина/продукту винного ароматизованого, особливі якості чи інші характеристики вина/продукту винного ароматизованого (за наявності).
При здійсненні сертифікації орган сертифікації застосовує документальний, візуальний, лабораторний та сенсорний методи.
При здійсненні сертифікації вина/продукту винного ароматизованого застосування лабораторного та сенсорного методів для визначення складу вина/продукту винного ароматизованого, фізичних та хімічних, органолептичних характеристик вина/продукту винного ароматизованого, особливих якостей чи інших характеристик вина/продукту винного ароматизованого (за наявності) є обов'язковим.
Для застосування лабораторного та сенсорного методів обов'язковим є відбір зразків вина/продукту винного ароматизованого. Такі зразки відбираються у присутності виробника вина/продукту винного ароматизованого або його представника та уповноваженої особи органу сертифікації в чотирьох примірниках, два з яких використовуються для здійснення сертифікації, третій - зберігається як контрольний у виробника, четвертий - в органі сертифікації.
При відборі зразки опломбовуються уповноваженою особою органу сертифікації та виробником вина/продукту винного ароматизованого або його представником. Зразок, який використовується для здійснення сертифікації, розпломбовується уповноваженою особою органу сертифікації на здійснення сертифікації, особою (працівником акредитованої незалежної лабораторії, сенсорним оцінювачем тощо) безпосередньо перед здійсненням досліджень.
Засоби, що застосовуються у процесі сертифікації, визначає орган сертифікації з урахуванням ДСТУ EN ISO/IEC 17065:2019 «Оцінка відповідності. Вимоги до органів з сертифікації продукції, процесів та послуг».
9. В ході сертифікації встановлюється відповідність вина/продукту винного ароматизованого специфікації або наявність невідповідностей та їх ступінь (значний, незначний). Невідповідність вважається незначною, якщо склад вина/продукту винного ароматизованого, фізичні, хімічні, органолептичні характеристики, особливі якості чи інші характеристики вина/продукту винного ароматизованого не змінюються. Всі інші невідповідності вважаються значними і потребують вжиття заходів для їх усунення.
Орган сертифікації встановлює виробнику строк для вжиття заходів з усунення невідповідностей, якими можуть бути: зміна етикетки вина/продукту винного ароматизованого із виключенням з неї зареєстрованого географічного зазначення; вилучення (відкликання) партії вина/продукту винного ароматизованого з обігу; здійснення додаткових заходів при виробництві вина/продукту винного ароматизованого (контроль надходження сировини, витримка тощо); внесення змін до специфікації вина/продукту винного ароматизованого в частині меж географічного місця тощо.
10. Орган сертифікації враховує заходи самоконтролю відповідності вина/продукту винного ароматизованого виробником вина/продукту винного ароматизованого та контролю об'єднанням, що має право на реєстрацію відповідного географічного зазначення вина/продукту винного ароматизованого, та їх результати.
11. За результатами проведеної сертифікації орган сертифікації ухвалює вмотивоване рішення про видачу або відмову у видачі сертифіката.
Рішення про видачу сертифіката приймається органом сертифікації у разі відповідності вина/продукту винного ароматизованого специфікації, якщо здійснено перевірку таких об'єктів: географічне місце виробництва вина/продукту винного ароматизованого, склад вина/продукту винного ароматизованого, фізичні та хімічні, органолептичні характеристики вина/продукту винного ароматизованого, особливі якості чи інші характеристики вина/продукту винного ароматизованого (за наявності).
12. Рішення про видачу або про відмову у видачі сертифіката надсилається виробнику вина/продукту винного ароматизованого у спосіб, зазначений ним у заяві, не пізніше трьох робочих днів з дня його прийняття.
13. На підставі рішення про видачу сертифіката орган сертифікації видає сертифікат про відповідність вина/продукту винного ароматизованого з географічним зазначенням, форма якого наведена у додатку 2 до цього Порядку.
14. Сертифікат складається українською та англійською мовами.
15. Строк дії сертифіката визначається органом сертифікації, з урахуванням вимог специфікації, але не може становити менше 24 місяців.
16. Не пізніше ніж за два місяці до завершення дії сертифіката виробник вина/продукту винного ароматизованого повідомляє орган сертифікації про намір проходити наступну сертифікацію відповідно до вимог цього Порядку.
17. Рішення про відмову у видачі сертифіката приймається у разі:
1) встановлення за результатами перевірки невідповідності будь-якого етапу виробництва вина/продукту винного ароматизованого специфікації або вимогам законодавства у сфері виноградарства та виноробства;
2) виявлення недостовірних відомостей у документах, поданих на підтвердження відповідності вина/продукту винного ароматизованого вимогам законодавства у сфері виноградарства та виноробства;
{Підпункт 2 пункту 17 із змінами, внесеними згідно з Наказом Міністерства економіки, довкілля та сільського господарства № 3190 від 15.12.2025}
3) встановлення за результатами перевірки невідповідності аналітичних та органолептичних характеристик вина/продукту винного ароматизованого специфікації або вимогам законодавства у сфері виноградарства та виноробства.
18. Орган сертифікації має право зупинити дію або скасувати сертифікат у порядку, встановленому статтею 47 Закону України «Про виноград, вино та продукти виноградарства».
19. У разі надходження від Держпродспоживслужби повідомлення про невідповідність специфікації вина/продукту винного ароматизованого вимогам законодавства у сфері географічних зазначень вин/продуктів винних ароматизованих орган сертифікації не пізніше трьох робочих днів з дня отримання цього повідомлення зупиняє дію сертифіката.
{Пункт 19 із змінами, внесеними згідно з Наказом Міністерства економіки, довкілля та сільського господарства № 3190 від 15.12.2025}
20. Якщо виробник вина/продукту винного ароматизованого усунув невідповідність специфікації вина/продукту винного ароматизованого, яка призвела до зупинення дії сертифіката і повідомив про це орган сертифікації і Держпродспоживслужбу, орган сертифікації приймає рішення про поновлення дії сертифіката протягом десяти календарних днів з дня одержання повідомлення виробника вина/продукту винного ароматизованого про усунення цієї невідповідності.
{Пункт 20 із змінами, внесеними згідно з Наказом Міністерства економіки, довкілля та сільського господарства № 3190 від 15.12.2025}
21. Скасування сертифікатів здійснюється органом сертифікації за наявності підстав, визначених частиною п'ятнадцятою статті 47 Закону України «Про виноград, вино та продукти виноградарства».
22. Про зупинення дії сертифіката, його поновлення та скасування орган сертифікації інформує виробника вина/продукту винного ароматизованого протягом трьох робочих днів з дня прийняття відповідного рішення у спосіб, зазначений ним у заяві.
23. Орган сертифікації зберігає копії сертифікатів та рішень про видачу або відмову у видачі сертифіката, зупинення дії сертифіката, поновлення дії та скасування сертифікатів протягом п'яти років з дати їх видачі або прийняття відповідного рішення.
24. Про видачу, зупинення дії, поновлення дії та скасування сертифікатів орган сертифікації інформує Мінекономіки та Держпродспоживслужбу протягом п'яти днів з дня прийняття відповідного рішення.
25. У разі втрати оригіналу сертифіката виробник вина/продукту винного ароматизованого або його представник звертається до органу сертифікації із заявою про видачу дубліката сертифіката у спосіб, зазначений ним у заяві.
26. Орган сертифікації протягом п'яти робочих днів з дня отримання заяви приймає рішення про видачу дубліката сертифіката з відповідною позначкою «дублікат», про що направляє повідомлення виробнику вина/продукту винного ароматизованого у спосіб, зазначений ним у заяві протягом трьох робочих днів з дня прийняття такого рішення.
Строк дії дубліката сертифіката повинен відповідати строку дії оригіналу сертифіката. Видача дубліката припиняє дію оригіналу сертифіката.
Видача дубліката здійснюється на безоплатній основі.
27. У разі виникнення будь-яких змін у відомостях, наданих органу сертифікації, виробник вина/продукту винного ароматизованого інформує орган сертифікації про такі зміни відповідно до умов договору.
28. Інформація про виробників вина/продукту винного ароматизованого, які одержали сертифікати, розміщується у відкритому доступі на вебсайті органу сертифікації та повинна містити всі відомості, щодо якого географічного зазначення вина/продукту винного ароматизованого видано сертифікат та строк дії сертифіката.
29. У разі розірвання договору з виробником вина/продукту винного ароматизованого орган сертифікації протягом п'яти робочих днів з дня його розірвання повідомляє про це Мінекономіки та Держпродспоживслужбу.
Директор департаменту
аграрного розвитку
Баграт АХІДЖАНОВ
Додаток 1
до Порядку сертифікації вина/ продукту
винного ароматизованого з географічним
зазначенням
(пункт 3)
Заява
на проведення сертифікації вина/продукту винного ароматизованого із географічним зазначенням
Додаток 2
до Порядку сертифікації вина/ продукту
винного ароматизованого з географічним
зазначенням
(пункт 13)
Сертифікат
про відповідність вина/продукту винного ароматизованого з географічним зазначенням
{Додаток 2 із змінами, внесеними згідно з Наказом Міністерства економіки, довкілля та сільського господарства № 3190 від 15.12.2025}