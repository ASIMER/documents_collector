ЗАТВЕРДЖЕНО
Наказ Міністерства економіки,
довкілля та сільського
господарства України
20 жовтня 2025 року № 814
Зареєстровано в Міністерстві
юстиції України
12 грудня 2025 року
за № 1865/45271
Порядок
підтвердження спеціальних знань аудиторів із сертифікації - інспектора відповідної спеціалізації
{Із змінами, внесеними згідно з Наказом Міністерства економіки,
довкілля та сільського господарства
№ 3190 від 15.12.2025}
I. Загальні положення
1. Цей Порядок визначає механізм підтвердження спеціальних знань аудиторів із сертифікації відповідної спеціалізації шляхом складання кваліфікаційного іспиту та отримання підтвердження наявності в кандидата спеціальних знань аудитора з сертифікації - інспектора відповідної спеціалізації, що передбачає перевірку теоретичних знань вимог законодавства України у сфері виноградарства та/або виноробства, обраній (обраних) кандидатом.
2. У цьому Порядку терміни вживаються у таких значеннях:
кандидат - фізична особа, яка має намір скласти кваліфікаційний іспит;
кваліфікаційний іспит - письмовий іспит, який проводиться для підтвердження наявності в кандидата спеціальних знань аудитора з сертифікації - інспектора відповідної спеціалізації, що передбачає перевірку теоретичних знань загальних вимог законодавства України у сфері виноградарства та/або виноробства, обраній (обраних) кандидатом;
Інші терміни вживаються у значеннях, наведених у Законі України «Про виноград, вино та продукти виноградарства».
II. Вимоги до кандидата
1. Кандидат повинен відповідати таким вимогам:
1) аудитором із сертифікації - інспектором з виноградарства може бути фізична особа, яка:
має рівень вищої освіти в аграрній сфері не нижче першого (бакалаврського);
має досвід роботи в аграрній сфері не менше трьох років, а також спеціальні знання у сфері виноградарства;
2) аудитором із сертифікації - інспектором з виноробства може бути фізична особа, яка:
має рівень вищої освіти в аграрній сфері не нижче першого (бакалаврського), досвід роботи у сфері харчової (переробної) промисловості не менше трьох років, а також спеціальні знання у сфері виноробства; або
має рівень вищої освіти не нижче першого (бакалаврського), досвід роботи у сфері харчової (переробної) промисловості не менше п'яти років та спеціальні знання у сфері виноробства.
2. Аудитором із сертифікації - інспектором з виноградарства та/або аудитором із сертифікації - інспектором з виноробства не може бути фізична особа, яка є державним службовцем або перебуває у трудових та/або цивільно-правових відносинах з оператором ринку та/або центральним органом виконавчої влади, що забезпечує формування державної аграрної політики, державної політики у сфері сільського господарства та з питань продовольчої безпеки держави, центральним органом виконавчої влади, що реалізує державну аграрну політику, державну політику у сфері сільського господарства та з питань продовольчої безпеки держави, центральним органом виконавчої влади, що реалізує державну політику у сферах безпечності та окремих показників якості харчових продуктів, державного нагляду (контролю) у сфері агропромислового комплексу.
III. Комісія з підготовки та проведення кваліфікаційного іспиту
1. Для забезпечення підготовки та проведення кваліфікаційних іспитів утворюється комісія з підготовки та проведення кваліфікаційного іспиту (далі - Комісія), персональний склад, у тому числі голова, заступник голови та секретар якої затверджуються наказом Мінекономіки.
Голова Комісії є посадовою особою Мінекономіки.
До складу Комісії входять посадові особи Мінекономіки, Держпродспоживслужби, представники громадських об'єднань у сфері виноградарства та виноробства (за згодою).
Склад Комісії має становити не менше ніж 6 осіб, але не може перевищувати 12 осіб.
Засідання Комісії є правоможним, якщо на ньому присутні не менше ніж 2/3 її загального складу.
У разі відсутності голови Комісії його обов'язки виконує заступник голови Комісії.
У разі відсутності секретаря Комісії його обов'язки виконує заступник голови Комісії або за дорученням голови Комісії інший член Комісії.
2. Процедура підготовки до проведення кожного кваліфікаційного іспиту має забезпечити з'ясування відсутності/наявності у членів Комісії реального чи потенційного конфлікту інтересів щодо кандидатів, гарантування конфіденційності змісту екзаменаційних тестів, подальшої їх належної перевірки, неупередженого й об'єктивного ставлення до всіх кандидатів, а також недопущення надання окремим кандидатам переваги в будь-якій формі.
3. У разі наявності реального чи потенційного конфлікту інтересів щодо кандидата відповідний член Комісії не може брати участі в підготовці та проведенні кваліфікаційного іспиту.
4. Кандидат, який має намір скласти кваліфікаційний іспит, подає в установленому порядку Комісії такі документи:
заяву на складання кваліфікаційного іспиту для підтвердження спеціальних знань у сфері виноградарства та/або виноробства (далі - заява) за формою, наведеною у додатку до цього Порядку;
копію паспорта громадянина України;
копію документа про вищу освіту;
копію документа, що підтверджує стаж роботи в аграрній сфері та/або сфері виноградарства та/або виноробства;
копію документа, що підтверджує навчання (підготовку) з питань виноградарства та/або виноробства та сертифікації в цій сфері.
Кандидат відповідає за достовірність інформації, зазначеної в заяві.
Копії документів, які стосуються кандидата, засвідчуються ним особисто шляхом проставляння особистого підпису, його власного імені та прізвища, з відміткою «Згідно з оригіналом», та проставлення дати засвідчення копії.
Копії документів, створені в підприємствах, установах, організаціях засвідчуються уповноваженою особою такого підприємства, установи, організації.
5. Заява реєструється Мінекономіки в день її надходження відповідно до вимог статті 42 Закону України «Про адміністративну процедуру».
У разі якщо заяву подано з порушенням вимог встановлених пунктом 4 цього розділу Мінекономіки надсилає заявнику письмове повідомлення про залишення заяви без руху протягом трьох робочих днів з дня її отримання.
У повідомленні про залишення заяви без руху зазначаються виявлені недоліки з посиланням на порушені вимоги законодавства, спосіб та строк усунення недоліків, а також способи, порядок та строки оскарження такого повідомлення. За клопотанням заявника Мінекономіки може продовжити строк усунення виявлених недоліків.
У разі усунення виявлених недоліків у строк, встановлений Мінекономіки, заява вважається поданою в день її первинного подання.
Не допускається повторне залишення без руху заяви, в якій усунуто виявлені недоліки, зазначені в повідомленні про залишення заяви без руху.
6. Рішення про допуск чи відмову в допуску кандидата до складання кваліфікаційного іспиту приймає Комісія протягом 10 робочих днів з дня надходження заяви, яке оформлюється протоколом та надсилається кандидату не пізніше наступного робочого дня з дня його прийняття. При цьому секретар Комісії робить відповідні відмітки в заяві кандидата.
Підставами для прийняття рішення про відмову у допуску кандидата до складання кваліфікаційного іспиту є:
виявлення недостовірних відомостей у поданих документах;
невідповідність кандидата вимогам, визначеним розділом II цього Порядку;
наявність хоча б одного обмеження та/або заборони, пов'язаних із набранням законної сили рішенням суду про обмеження цивільної дієздатності особи або визнання її недієздатною;
неусунення виявлених недоліків у строк, зазначений Мінекономіки у повідомленні про залишення заяви без руху.
7. Рішення Комісії про відмову в допуску кандидата до складання кваліфікаційного іспиту може бути оскаржено в порядку адміністративного оскарження відповідно до Закону України «Про адміністративну процедуру» та/або в судовому порядку.
IV. Проведення кваліфікаційного іспиту
1. Процедура проведення кваліфікаційного іспиту складається з трьох етапів:
організаційна підготовка до проведення кваліфікаційного іспиту;
проведення кваліфікаційного іспиту;
оцінювання знань кандидатів та підбиття підсумків кваліфікаційного іспиту.
Організаційну підготовку до проведення кваліфікаційного іспиту здійснює секретар Комісії.
2. Для організації та проведення кваліфікаційного іспиту Комісія не пізніше ніж за 10 робочих днів до дня проведення кваліфікаційного іспиту визначає:
день, час та місце проведення кваліфікаційного іспиту;
тривалість кваліфікаційного іспиту;
перелік питань, які виносяться на кваліфікаційний іспит;
екзаменаційні тести;
список кандидатів, допущених та недопущених до складання кваліфікаційного іспиту.
3. Рішення Комісії щодо питань організаційної підготовки та проведення кваліфікаційного іспиту оформлюється протоколом, який підписують усі члени Комісії.
Інформація щодо питань, наведених в абзацах другому - четвертому пункту 2 цього розділу, не пізніше наступного робочого дня з дня прийняття Комісією рішення оприлюднюється на офіційному вебсайті Мінекономіки.
{Абзац другий пункту 3 розділу IV із змінами, внесеними згідно з Наказом Міністерства економіки, довкілля та сільського господарства № 3190 від 15.12.2025}
Інформація щодо питань, наведених в абзацах другому, третьому пункту 2 цього розділу, не пізніше наступного робочого дня з дня прийняття Комісією рішення надсилається кожному кандидату, допущеному до складання кваліфікаційного іспиту, на адресу електронної пошти, зазначену в його заяві.
{Абзац третій пункту 3 розділу IV із змінами, внесеними згідно з Наказом Міністерства економіки, довкілля та сільського господарства № 3190 від 15.12.2025}
4. Кваліфікаційний іспит проводиться у формі тестування (екзаменаційних тестів).
З переліку питань, що виносяться на кваліфікаційний іспит, Комісія формує:
екзаменаційний тест для перевірки теоретичних знань загальних вимог законодавства України у сфері виноградарства та/або виноробства (далі - загальний тест);
{Абзац третій пункту 4 розділу IV із змінами, внесеними згідно з Наказом Міністерства економіки, довкілля та сільського господарства № 3190 від 15.12.2025}
екзаменаційні тести для перевірки спеціальних знань у галузях виноградарства та/або виноробства відповідно до вимог Закону України «Про виноград, вино та продукти виноградарства» (далі - галузеві тести).
{Абзац четвертий пункту 4 розділу IV із змінами, внесеними згідно з Наказом Міністерства економіки, довкілля та сільського господарства № 3190 від 15.12.2025}
Кваліфікаційний іспит складається з проходження загального тесту та одного або декількох галузевих тестів, обраних кандидатом.
5. Кваліфікаційний іспит проводиться одночасно для всіх кандидатів, допущених до складання кваліфікаційного іспиту. Якщо кількість кандидатів перевищує 30 осіб, кандидати поділяються на групи та кваліфікаційний іспит проводиться відповідно до дати та часу проведення кваліфікаційного іспиту, визначених рішенням Комісії.
6. Кандидат, який прибув на іспит, повинен пред'явити паспорт громадянина України або інший документ, що підтверджує громадянство України, посвідчує особу чи її спеціальний статус. У разі його непред'явлення кандидат до складання кваліфікаційного іспиту не допускається.
7. Перед початком кваліфікаційного іспиту секретар Комісії додатково інформує кандидатів про тривалість та умови складання кваліфікаційного іспиту.
Секретар Комісії має впевнитися, що всі кандидати зрозуміли умови складання кваліфікаційного іспиту, за потреби - надати додаткові пояснення. Спірні питання вирішує Комісія шляхом голосування. У разі рівного розподілу голосів вирішальним є голос голови Комісії або заступника голови Комісії, який виконує його обов'язки.
8. Розміщення місць має унеможливлювати спілкування кандидатів між собою та забезпечувати можливість індивідуальної підготовки відповідей на питання екзаменаційних тестів. Кандидати не можуть самовільно залишати приміщення під час проведення кваліфікаційного іспиту.
9. Конверти з екзаменаційними тестами відкриваються під час складання кваліфікаційного іспиту в присутності кандидатів.
10. Кваліфікаційний іспит складається державною мовою.
11. На кожному аркуші екзаменаційного тесту кандидат зазначає своє прізвище, власне ім'я та по батькові (за наявності), дату та час складання іспиту.
12. Після закінчення часу, відведеного на складання кваліфікаційного іспиту, екзаменаційні тести кандидатів здаються Комісії для перевірки та оцінювання.
13. Перевірка екзаменаційних тестів кандидатів проводиться Комісією.
14. За кожну правильну відповідь кандидат отримує один бал.
15. Підбиття підсумку здійснюється шляхом визначення відсотка правильних відповідей від загальної кількості питань екзаменаційного тесту.
16. Відсоток правильних відповідей на екзаменаційний тест кандидата проставляється на аркуші з відповідями кандидата та вноситься до екзаменаційної відомості кваліфікаційного іспиту.
17. Кандидат вважається таким, що успішно склав кваліфікаційний іспит, якщо набрав 70 і більше відсотків максимальної суми балів із загального тесту та 70 і більше відсотків одного із галузевих тестів.
Кандидат вважається таким, що не склав кваліфікаційний іспит, якщо:
набрав менше ніж 70 відсотків максимальної суми балів із загального тесту (такий кандидат не допускається до складання галузевого тесту (галузевих тестів));
набрав менше ніж 70 відсотків максимальної суми балів із галузевого тесту, за умови, що він складав лише один галузевий тест.
18. За результатами проведення кваліфікаційного іспиту Комісія приймає рішення щодо підтвердження або непідтвердження кваліфікаційної придатності аудитора із сертифікації інспектора з виноградарства та/або інспектора з виноробства для проведення визначених у ньому видів робіт із перевірки відповідності виробництва та/або обігу вина/продукту винного ароматизованого вимогам законодавства у сфері виноградарства та виноробства. Рішення Комісії оформлюється протоколом, який підписують усі члени Комісії.
19. Витяг з протоколу надсилається кожному кандидату на адресу електронної пошти, зазначену в заяві, протягом трьох робочих днів з дня прийняття Комісією рішення про підтвердження або непідтвердження кваліфікаційної придатності аудитора із сертифікації інспектора з виноградарства та/або інспектора з виноробства.
20. Рішення Комісії про підтвердження кваліфікаційної придатності аудитора із сертифікації інспектора з виноградарства та/або інспектора з виноробства оформлюється наказом Мінекономіки. У наказі зазначаються лише галузі, за якими кандидат набрав 70 і більше відсотків максимальної суми балів із галузевого тесту.
21. Кандидат, який не склав кваліфікаційний іспит, допускається до його повторного складання не раніше ніж через два місяці з дня прийняття Комісією рішення про непідтвердження кваліфікаційної придатності аудитора із сертифікації інспектора з виноградарства та/або інспектора з виноробства.
22. Рішення Комісії може бути оскаржене в судовому порядку та/або в порядку адміністративного оскарження відповідно до Закону України «Про адміністративну процедуру».
V. Протокол Комісії
1. Рішення Комісії щодо питань організаційної підготовки та проведення кваліфікаційного іспиту оформлюється протоколом, який підписують усі члени Комісії.
2. У протоколі зазначаються:
персональний склад Комісії;
номер і дата протоколу Комісії;
список кандидатів для проходження загального тесту та одного або декількох галузевих тестів, обраних кандидатом.
список кандидатів, що успішно склали кваліфікаційний іспит;
список кандидатів, що не склали кваліфікаційний іспит.
3. До протоколу додаються всі аркуші екзаменаційних тестів кандидатів.
Директор департаменту
аграрного розвитку
Баграт АХІДЖАНОВ
Додаток
до Порядку підтвердження спеціальних
знань аудиторів із сертифікації -
інспектора відповідної спеціалізації
(пункт 4 розділу III)
Заява
на складання кваліфікаційного іспиту для підтвердження спеціальних знань у сфері виноградарства та/або виноробства