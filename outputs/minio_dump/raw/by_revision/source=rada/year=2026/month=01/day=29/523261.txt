КАБІНЕТ МІНІСТРІВ УКРАЇНИ
ПОСТАНОВА
від 4 лютого 2023 р. № 98
Київ
Про затвердження Порядку використання коштів, передбачених у державному бюджеті для надання грантів для створення або розвитку бізнесу
{Із змінами, внесеними згідно з Постановами КМ
№ 504 від 19.05.2023
№ 502 від 03.05.2024
№ 813 від 07.07.2025
№ 62 від 21.01.2026}
Відповідно до частини сьомої статті 20 Бюджетного кодексу України Кабінет Міністрів України постановляє:
Затвердити Порядок використання коштів, передбачених у державному бюджеті для надання грантів для створення або розвитку бізнесу, що додається.
Прем'єр-міністр України
Д. ШМИГАЛЬ
Інд. 67
ЗАТВЕРДЖЕНО
постановою Кабінету Міністрів України
від 4 лютого 2023 р. № 98
ПОРЯДОК
використання коштів, передбачених у державному бюджеті для надання грантів для створення або розвитку бізнесу
1. Цей Порядок визначає механізм використання коштів, передбачених у державному бюджеті Мінекономіки за програмою “Надання грантів для створення або розвитку бізнесу” (далі - бюджетні кошти).
Ціллю використання бюджетних коштів є створення нових робочих місць, підтримка сільськогосподарських товаровиробників, збільшення обсягів виробництва сільськогосподарської продукції та забезпечення продовольчої безпеки.
2. Головним розпорядником бюджетних коштів і відповідальним виконавцем бюджетної програми є Мінекономіки.
3. Бюджетні кошти спрямовуються на:
надання безповоротної державної допомоги суб'єктам господарювання у формі грантів на створення, розвиток або оновлення виробництв переробної промисловості;
{Абзац другий пункту 3 із змінами, внесеними згідно з Постановами КМ № 502 від 03.05.2024, № 813 від 07.07.2025}
надання безповоротної державної допомоги у формі грантів для створення або розвитку садівництва, ягідництва та виноградарства;
{Абзац третій пункту 3 із змінами, внесеними згідно з Постановою КМ № 504 від 19.05.2023}
надання безповоротної державної допомоги у формі грантів для створення або розвитку тепличного господарства;
{Абзац четвертий пункту 3 із змінами, внесеними згідно з Постановою КМ № 504 від 19.05.2023}
надання безповоротної державної допомоги у формі грантів для будівництва овочесховищ/фруктосховищ.
{Пункт 3 доповнено новим абзацом згідно з Постановою КМ № 62 від 21.01.2026}
Використання коштів за напрямами, зазначеними в цьому пункті, здійснюється відповідно до Порядку надання грантів для створення або розвитку садівництва, ягідництва та виноградарства, Порядку надання грантів для створення або розвитку тепличного господарства, Порядку надання грантів для будівництва овочесховищ/фруктосховищ, затверджених постановою Кабінету Міністрів України від 21 червня 2022 р. № 738 “Деякі питання надання грантів бізнесу” (Офіційний вісник України, 2022 р., № 54, ст. 3159), та Порядку надання грантів на створення, розвиток або оновлення виробництв переробної промисловості, затвердженого постановою Кабінету Міністрів України від 24 червня 2022 р. № 739 “Деякі питання надання грантів для виробництв переробної промисловості” (Офіційний вісник України, 2022 р., № 54, ст. 3161; 2024 р., № 44, ст. 2693), - із змінами, внесеними постановою Кабінету Міністрів України від 7 липня 2025 р. № 813.
{Пункт 3 доповнено абзацом згідно з Постановою КМ № 504 від 19.05.2023; із змінами, внесеними згідно з Постановами КМ № 502 від 03.05.2024, № 813 від 07.07.2025, № 62 від 21.01.2026}
4. Розподіл коштів за напрямами, визначеними пунктом 3 цього Порядку, затверджується Мінекономіки.
5. Погашення бюджетної кредиторської заборгованості, зареєстрованої в органах Казначейства, здійснюється в установленому законодавством порядку.
6. Операції, пов'язані з використанням бюджетних коштів, здійснюються відповідно до Порядку казначейського обслуговування державного бюджету за витратами, затвердженого в установленому законодавством порядку.
7. Складення та подання фінансової і бюджетної звітності про використання бюджетних коштів, а також контроль за їх цільовим та ефективним витрачанням здійснюються в установленому законодавством порядку.