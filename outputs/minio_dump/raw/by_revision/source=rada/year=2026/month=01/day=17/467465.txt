КАБІНЕТ МІНІСТРІВ УКРАЇНИ
ПОСТАНОВА
від 7 червня 2017 р. № 406
Київ
Про затвердження переліку будівельних робіт, які не потребують документів, що дають право на їх виконання, та після закінчення яких об'єкт не підлягає прийняттю в експлуатацію
{Із змінами, внесеними згідно з Постановами КМ
№ 1063 від 27.12.2017
№ 931 від 07.11.2018
№ 236 від 20.03.2019
№ 890 від 28.10.2019
№ 192 від 05.02.2020
№ 1368 від 28.12.2020
№ 236 від 24.03.2021
№ 668 від 30.06.2021
№ 763 від 07.07.2021
№ 1346 від 15.12.2021
№ 474 від 19.04.2022
№ 590 від 07.05.2022
№ 1255 від 08.11.2022
№ 1482 від 27.12.2022
№ 904 від 04.08.2023
№ 395 від 09.04.2024
№ 1094 від 24.09.2024
№ 415 від 11.04.2025
№ 967 від 13.08.2025
№ 1237 від 01.10.2025
№ 29 від 14.01.2026}
Відповідно до частини другої статті 34 Закону України “Про регулювання містобудівної діяльності” Кабінет Міністрів України постановляє:
1. Затвердити перелік будівельних робіт, які не потребують документів, що дають право на їх виконання, та після закінчення яких об'єкт не підлягає прийняттю в експлуатацію, що додається.
2. Ця постанова набирає чинності з дня її опублікування, але не раніше набрання чинності Законом України від 17 січня 2017 р. № 1817-VIII “Про внесення змін до деяких законодавчих актів України щодо удосконалення містобудівної діяльності”.
Прем'єр-міністр України
В.ГРОЙСМАН
Інд. 21
ЗАТВЕРДЖЕНО
постановою Кабінету Міністрів України
від 7 червня 2017 р. № 406
ПЕРЕЛІК
будівельних робіт, які не потребують документів, що дають право на їх виконання, та після закінчення яких об'єкт не підлягає прийняттю в експлуатацію
1. Роботи з переобладнання та перепланування жилого будинку і жилого приміщення, а також нежилого будинку, будівлі, споруди, приміщення в них, виконання яких не передбачає втручання в огороджувальні та несучі конструкції та/або інженерні системи загального користування, - щодо об'єктів, що за класом наслідків (відповідальності) належать до об'єктів з незначними (СС1), з середніми (СС2) та значними (СС3) наслідками.
{Пункт 1 в редакції Постанови КМ № 236 від 20.03.2019}
2. Заміна покрівлі будівель і споруд згідно з будівельними нормами без втручання в несучі конструкції.
{Пункт 2 в редакції Постанови КМ № 236 від 20.03.2019}
3. Реконструкція, капітальний ремонт внутрішніх систем:
{Абзац перший пункту 3 із змінами, внесеними згідно з Постановою КМ № 1094 від 24.09.2024}
опалення, у тому числі що передбачає встановлення або заміну обладнання індивідуальних теплових пунктів, заміна трубопроводів систем опалення, балансування систем опалення, встановлення балансувальних клапанів та/або витратомірів, зміна типу систем опалення з однотрубної на двотрубну та/або з вертикальної на горизонтальну, встановлення та/або заміна опалювальних приладів, обладнання опалювальних приладів автоматичними регуляторами температури в приміщеннях, встановлення та заміна приладів-розподілювачів та іншого обладнання регулювання і обліку теплової енергії;
вентиляції;
водопостачання та водовідведення, у тому числі трубопроводів;
силових та слабкострумових систем, які забезпечують функціонування будівель і споруд.
{Пункт 3 в редакції Постанови КМ № 236 від 20.03.2019}
4. Заміна існуючих заповнень віконних, балконних та дверних прорізів.
{Пункт 4 із змінами, внесеними згідно з Постановою КМ № 236 від 20.03.2019}
5. Приєднання та підключення до інженерних мереж відповідно до технічних умов індивідуальних (садибних) житлових будинків, садових, дачних будинків, господарських будівель і споруд, гаражів, розташованих на присадибних, дачних і садових земельних ділянках та земельних ділянках для будівництва індивідуальних гаражів.
6. Зведення на земельній ділянці тимчасових будівель та споруд без влаштування фундаментів, зокрема навісів, альтанок, наметів, накриття, сходів, естакад, літніх душових, теплиць, гаражів, а також свердловин, криниць, люфт-клозетів, вбиралень, вигрібних ям, замощень, парканів, відкритих басейнів та басейнів із накриттям, погребів, входів до погребів, воріт, хвірток, приямків, терас, ґанків - щодо індивідуальних (садибних) житлових будинків, садових, дачних будинків.
7. Розміщення тимчасових споруд для провадження підприємницької діяльності відповідно до статті 28 Закону України “Про регулювання містобудівної діяльності”.
71. Розміщення тимчасових споруд, їх комплексів, призначених для життєзабезпечення (тимчасового проживання та обслуговування) населення, зокрема населення, постраждалого внаслідок надзвичайних ситуацій, воєнних дій або терористичних актів, евакуйованого населення, внутрішньо переміщених осіб, а також осіб, задіяних в обстеженні та відновленні пошкоджених об'єктів, виконанні відновлювальних робіт з ліквідації наслідків надзвичайних ситуацій, бойових дій або терористичних актів, здійснюється відповідно до Порядку розроблення, погодження, оприлюднення схеми розміщення тимчасових споруд для життєзабезпечення населення, її складу та змісту, вимог до тимчасових споруд для життєзабезпечення населення, їх зведення, перенесення та демонтажу, затвердженого постановою Кабінету Міністрів України від 4 серпня 2023 р. № 904.
{Перелік доповнено пунктом 71 згідно з Постановою КМ № 904 від 04.08.2023}
8. Знесення і демонтаж будівель та споруд без подальшого будівництва, які не є підготовчими роботами, та без порушення експлуатаційної придатності інших будівель і споруд.
81. Демонтаж об'єктів, пошкоджених або зруйнованих внаслідок надзвичайних ситуацій, воєнних дій або терористичних актів.
{Перелік доповнено пунктом 81 згідно з Постановою КМ № 474 від 19.04.2022}
9. Оснащення будівель і споруд приладами для ведення відокремленого обліку теплової енергії, гарячої і холодної води.
{Пункт 9 в редакції Постанови КМ № 236 від 20.03.2019}
10. Роботи з відновлення елементів благоустрою, визначених Законом України “Про благоустрій населених пунктів”, існуючих дитячих та спортивних майданчиків, майданчиків для вигулу домашніх тварин, прибудинкових територій багатоквартирних житлових будинків.
{Пункт 10 в редакції Постанови КМ № 236 від 20.03.2019}
11. Влаштування засобів безперешкодного доступу осіб з інвалідністю та інших маломобільних груп населення до будинків, будівель, споруд будь-якого призначення, їх комплексів та частин, об'єктів інженерно-транспортної інфраструктури.
{Пункт 11 в редакції Постанови КМ № 668 від 30.06.2021}
12. Монтаж технічних засобів телекомунікацій та антенних споруд зв'язку для кріплення антенно-фідерних пристроїв на будівлях, спорудах, у вбудовано-прибудованих приміщеннях, у/на приміщеннях контейнерного типу, а також на існуючих наземних щоглах з відтяжками та на баштах.
Можливість монтажу зазначених технічних засобів телекомунікацій та антенних споруд зв'язку для кріплення антенно-фідерних пристроїв визначається за результатами оцінки технічного стану та відповідно до вимог законодавства з питань охорони культурної спадщини за погодженням з власником будівлі, споруди, іншого об'єкта нерухомості.
13. Відновлення окремих конструкцій будівель та споруд з метою ліквідації наслідків надзвичайних ситуацій (аварій) та відновлення функціонування об'єктів, призначених для забезпечення життєдіяльності населення, без зміни їх геометричних розмірів.
14. Улаштування автоматизованих систем раннього виявлення загрози виникнення надзвичайних ситуацій та оповіщення населення, систем протипожежного захисту та їх складових, систем внутрішнього та зовнішнього протипожежного водопроводу, систем блискавкозахисту будівель та споруд, автоматичних установок контролю за вибухонебезпечними концентраціями газу в повітрі.
{Пункт 14 в редакції Постанови КМ № 236 від 20.03.2019}
15. Розміщення на автомобільних дорогах елементів санітарного облаштування та технічних засобів, визначених Законом України “Про автомобільні дороги”, відповідно до будівельних норм, стандартів та схем організації дорожнього руху.
16. Заміна одиниць та вузлів технологічного устаткування та їх інженерних мереж, систем управління та автоматизації, які застаріли та технічний ресурс яких вичерпано, в існуючих цехах, приміщеннях.
17. Будівництво військових інженерно-технічних і фортифікаційних споруд для потреб оборони.
{Пункт 17 із змінами, внесеними згідно з Постановами КМ № 1063 від 27.12.2017, № 1346 від 15.12.2021; в редакції Постанови КМ № 1255 від 08.11.2022}
18. Роботи, пов'язані із залізничним транспортом, а саме: реконструкція та капітальний ремонт інженерних споруд, земляного полотна, залізничних колій та переїздів, пасажирських платформ, горловин станцій з укладенням стрілкових переводів, контактної мережі залізниць, повітряних ліній електропостачання 6-35 кВ, розташованих на підтримуючих конструкціях контактної мережі та окремих опорах обводів, повітряних та кабельних ліній, розподільних і живильних пристроїв електропостачання, сигналізації, централізації та блокування, зв'язку, станційних пристроїв зв'язку, пристроїв станційної електричної централізації стрілок і сигналів, гіркової централізації, ключової залежності стрілок і сигналів, автоматичного та напівавтоматичного блокування, диспетчерської централізації та контролю, переїзної автоматики, засобів автоматичного контролю технічного стану рухомого складу під час руху поїздів.
{Пункт 18 із змінами, внесеними згідно з Постановою КМ № 1094 від 24.09.2024}
181. Роботи, пов'язані з будівництвом гідротехнічних споруд, а саме: акваторії морського порту (портової акваторії), внутрішніх підхідних, судноплавних каналів, операційної акваторії причалу, якірної стоянки, а також інших підводних гідротехнічних споруд штучного та природного походження, зокрема розташованих в межах акваторії морського порту і призначених для забезпечення безпеки мореплавства, маневрування та стоянки суден.
{Перелік доповнено пунктом 181 згідно з Постановою КМ № 931 від 07.11.2018}
19. Знесення самочинно збудованих об'єктів за рішенням суду.
20. Переобладнання та перепланування будівель та інженерних споруд установ виконання покарань, слідчих ізоляторів та підприємств установ виконання покарань і на прилеглих до них територіях, на яких встановлені режимні вимоги, у тому числі багатофункціональних будинків режимного призначення та для тримання засуджених, зокрема з приміщеннями камерного типу, а також інженерно-технічних засобів охорони.
{Перелік доповнено пунктом 20 згідно з Постановою КМ № 236 від 20.03.2019}
21. Нове будівництво, реконструкція, реставрація, капітальний ремонт об'єктів казармено-житлового фонду військових містечок (крім житлових будинків), військових аеродромів, арсеналів, баз та складів, комунальних споруд, інженерних мереж, що за класом наслідків (відповідальності) належать до об'єктів з незначними (СС1) та середніми (СС2) наслідками і які виконуються безпосередньо на території військових частин (підрозділів), установ та організацій Збройних Сил, Національної гвардії, Державної прикордонної служби, Служби безпеки України та Служби зовнішньої розвідки у період дії воєнного стану в Україні та протягом року після його припинення чи скасування.
{Перелік доповнено пунктом 21 згідно з Постановою КМ № 236 від 20.03.2019; із змінами, внесеними згідно з Постановами КМ № 395 від 09.04.2024, № 1094 від 24.09.2024}
22. Реконструкція електричних мереж напругою не вище 10 кВ (лінії електричних мереж, трансформаторні підстанції, об'єкти інженерно-транспортної інфраструктури).
{Перелік доповнено пунктом 22 згідно з Постановою КМ № 236 від 20.03.2019; із змінами, внесеними згідно з Постановою КМ № 1094 від 24.09.2024}
23. Роботи з теплової ізоляції введених в експлуатацію житлових будинків (стін, даху, горища, технічного, цокольного, підвального поверхів), що за класом наслідків (відповідальності) належать до об'єктів з незначними (СС1) та середніми (СС2) наслідками.
{Перелік доповнено пунктом 23 згідно з Постановою КМ № 236 від 20.03.2019}
24. Будівництво контрольних пунктів в'їзду-виїзду, зокрема режимних і сервісних зон, об'єктів сервісного обслуговування за межами сервісної зони.
{Перелік доповнено пунктом 24 згідно з Постановою КМ № 890 від 28.10.2019; в редакції Постанови КМ № 1368 від 28.12.2020}
25. Капітальний ремонт автомобільних доріг загального користування, який виконується відповідно до Порядку реалізації експериментального проекту з проведення капітального ремонту автомобільних доріг загального користування, затвердженого постановою Кабінету Міністрів України від 5 лютого 2020 р. № 192.
{Перелік доповнено пунктом 25 згідно з Постановою КМ № 192 від 05.02.2020}
26. Роботи, пов'язані з реконструкцією, реставрацією, капітальним ремонтом, новим будівництвом об'єктів Служби зовнішньої розвідки, Служби безпеки України, закупівля яких становить державну таємницю відповідно до Закону України “Про державну таємницю” на час дії воєнного стану в Україні.
{Перелік доповнено пунктом 26 згідно з Постановою КМ № 236 від 24.03.2021; із змінами, внесеними згідно з Постановами КМ № 590 від 07.05.2022, № 1094 від 24.09.2024}
27. Роботи з нового будівництва, реконструкції, реставрації, капітального ремонту об'єктів, які виконуються безпосередньо на території військових частин (підрозділів), установ та організацій Збройних Сил та становлять державну таємницю відповідно до Закону України “Про державну таємницю” на час дії воєнного стану в Україні.
{Перелік доповнено пунктом 27 згідно з Постановою КМ № 763 від 07.07.2021; із змінами, внесеними згідно з Постановами КМ № 590 від 07.05.2022, № 1094 від 24.09.2024}
28. Роботи, які виконуються під час реалізації експериментального проекту з будівництва, ремонту та інших інженерно-технічних заходів із захисту об'єктів критичної інфраструктури паливно-енергетичного сектору критичної інфраструктури.
{Перелік доповнено пунктом 28 згідно з Постановою КМ № 1482 від 27.12.2022}
29. Заміна обладнання, технологічних систем та елементів і пов'язані з цим роботи з реконструкції або капітального ремонту, які виконуються під час проведення планово-попереджувальних ремонтів або у міжремонтний період відповідно до вимог ядерної та радіаційної безпеки з метою підвищення рівня безпеки, надійності та ефективності, продовження строку експлуатації конструкцій, систем та елементів ядерної установки - атомної станції безпосередньо на території її майданчика.
{Перелік доповнено пунктом 29 згідно з Постановою КМ № 415 від 11.04.2025}
30. Ремонт (реставраційний) об'єкта культурної спадщини, пошкодженого внаслідок бойових дій, спричинених збройною агресією Російської Федерації проти України, який віднесено до категорії пошкоджень Іa відповідно до Порядку проведення окремих видів робіт на об'єктах культурної спадщини в умовах воєнного стану, затвердженого постановою Кабінету Міністрів України від 15 листопада 2022 р. № 1342 (Офіційний вісник України, 2022 р., № 97, ст. 6041), - із змінами, внесеними постановою Кабінету Міністрів України від 1 жовтня 2025 р. № 1237, та який не розміщено на території активних бойових дій, територіях активних бойових дій, на яких функціонують державні електронні інформаційні ресурси, або тимчасово окупованих Російською Федерацією територій України, включених до переліку територій, на яких ведуться (велися) бойові дії або тимчасово окупованих Російською Федерацією, затвердженого Мінрозвитку, для яких не визначена дата завершення бойових дій або тимчасової окупації.
{Перелік доповнено пунктом 30 згідно з Постановою КМ № 1237 від 01.10.2025 - застосовується на період дії правового режиму воєнного стану в Україні}
31. Роботи в пунктах пропуску через державний кордон України, які пов'язані з новим будівництвом, реконструкцією та капітальним ремонтом будівель, споруд та інженерних систем і мереж технічних засобів для здійснення митного контролю, зокрема систем відеоконтролю, скануючих систем (сканерів), засобів зважування (ваг, вагових платформ).
{Перелік доповнено пунктом 31 згідно з Постановою КМ № 29 від 14.01.2026}
__________
Примітки:
1. Дія цього переліку не поширюється на щойно виявлені об'єкти культурної спадщини, пам'ятки культурної спадщини місцевого значення, пам'ятки культурної спадщини національного значення, об'єкти всесвітньої спадщини, крім робіт, визначених у пункті 30 цього переліку.
{Пункт 1 із змінами, внесеними згідно з Постановою КМ № 967 від 13.08.2025; в редакції Постанови КМ № 1237 від 01.10.2025 - застосовується на період дії правового режиму воєнного стану в Україні}
2. Роботи, зазначені у пункті 18 цього переліку, виконуються на об'єктах інфраструктури залізничного транспорту загального користування, які розташовані в межах смуги відведення.
{Пункт 2 із змінами, внесеними згідно з Постановою КМ № 236 від 20.03.2019}
3. Виконання будівельних робіт з нового будівництва, реконструкції, реставрації, капітального ремонту повинно здійснюватися з дотриманням вимог законодавства, будівельних норм, стандартів і правил та відповідно до розробленої та затвердженої в установленому законодавством порядку проектної документації.
{Пункт 3 в редакції Постанови КМ № 236 від 20.03.2019; із змінами, внесеними згідно з Постановою КМ № 1094 від 24.09.2024}
31. Влаштування засобів безперешкодного доступу для осіб з інвалідністю та інших маломобільних груп населення до об'єкта, що є пам'яткою культурної спадщини, до щойно виявленого об'єкта культурної спадщини або його частини, під час виконання робіт, що не передбачають втручання в огороджувальні та несучі конструкції та/або інженерні системи загального користування і не впливають на предмет охорони пам'ятки культурної спадщини, на щойно виявлений об'єкт культурної спадщини здійснюється відповідно до затвердженої науково-проектної документації, зокрема розробленої в одну стадію проектування - робочий проект, склад та зміст якої встановлюється згідно з державними будівельними нормами ДБН А.2.2-14-2016 “Склад та зміст науково-проектної документації на реставрацію пам'яток архітектури та містобудування”.
{Примітки доповнено пунктом 31 згідно з Постановою КМ № 967 від 13.08.2025}
4. Роботи, зазначені у пункті 25 цього переліку, підлягають прийняттю в експлуатацію відповідно до статті 39 Закону України “Про регулювання містобудівної діяльності.
{Примітки доповнено пунктом 4 згідно з Постановою КМ № 192 від 05.02.2020}
5. Терміни “контрольний пункт в'їзду-виїзду”, “режимна зона контрольного пункту в'їзду-виїзду”, “сервісна зона контрольного пункту в'їзду-виїзду”, “об'єкт сервісного обслуговування” вживаються у значенні, наведеному у Положенні про облаштування контрольних пунктів в'їзду на тимчасово окуповані території у Донецькій та Луганській областях, тимчасово окуповану територію Автономної Республіки Крим і м. Севастополя та виїзду з них, затвердженому постановою Кабінету Міністрів України від 28 грудня 2020 р. № 1368.
{Примітки доповнено пунктом 5 згідно з Постановою КМ № 1368 від 28.12.2020}