КАБІНЕТ МІНІСТРІВ УКРАЇНИ
ПОСТАНОВА
від 7 липня 2025 р. № 809
Київ
Деякі питання надання одноразової грошової допомоги учням перших класів “Пакунок школяра”
{Із змінами, внесеними згідно з Постановами КМ
№ 994 від 15.08.2025
№ 1158 від 17.09.2025
№ 1805 від 31.12.2025}
Кабінет Міністрів України постановляє:
1. Запровадити виплату одноразової грошової допомоги учням перших класів “Пакунок школяра” в розмірі 5000 гривень.
2. Установити, що виплата одноразової грошової допомоги учням перших класів “Пакунок школяра” здійснюється за рахунок коштів, передбачених Міністерству соціальної політики на 2025 рік у загальному фонді державного бюджету за програмою “Соціальний захист дітей та сім'ї”, а також Міністерству соціальної політики, сім'ї та єдності на наступні роки, починаючи з 2026 року.
{Пункт 2 із змінами, внесеними згідно з Постановою КМ № 1805 від 31.12.2025 - застосовується з 1 січня 2026 року}
3. Затвердити Порядок надання одноразової грошової допомоги учням перших класів “Пакунок школяра”, що додається.
4. Внести до Порядку використання коштів, передбачених у державному бюджеті для забезпечення соціального захисту дітей та сім'ї, затвердженого постановою Кабінету Міністрів України від 30 грудня 2022 р. № 1474 “Деякі питання соціального захисту дітей та сім'ї” (Офіційний вісник України, 2023 р., № 4, ст. 316; 2025 р., № 15, ст. 1096, № 19, ст. 1274), зміни, що додаються.
5. Міністерству освіти і науки реалізувати до 15 липня 2025 р. технічну можливість підтвердження статусу учня, зарахованого до першого класу закладу освіти, що забезпечує здобуття початкової, базової середньої освіти.
6. Міністерству соціальної політики, Міністерству юстиції, Міністерству освіти і науки, Міністерству цифрової трансформації та Пенсійному фонду України забезпечити до 15 липня 2025 р. електронну інформаційну взаємодію між державними електронними інформаційними ресурсами, необхідними для реалізації положень Порядку, затвердженого цією постановою.
Прем'єр-міністр України
Д. ШМИГАЛЬ
Інд. 26
ЗАТВЕРДЖЕНО
постановою Кабінету Міністрів України
від 7 липня 2025 р. № 809
ПОРЯДОК
надання одноразової грошової допомоги учням перших класів “Пакунок школяра”
1. Цей Порядок визначає механізм та умови надання одноразової грошової допомоги учням перших класів “Пакунок школяра” (далі - одноразова грошова допомога), що виплачується для придбання необхідного учню шкільного приладдя (канцелярських товарів), книжок, дитячого одягу та взуття передусім вітчизняних виробників для задоволення базових потреб у проходженні освітнього процесу.
{Пункт 1 в редакції Постанови КМ № 1805 від 31.12.2025 - застосовується з 1 січня 2026 року}
2. Отримувачем одноразової грошової допомоги є один з батьків або інший законний представник учня (далі - отримувач), якого зараховано у новому навчальному році до першого класу (далі - учень першого класу) закладу освіти, що забезпечує здобуття початкової, базової середньої освіти (далі - заклад освіти).
{Абзац перший пункту 2 в редакції Постанови КМ № 994 від 15.08.2025}
Право на отримання одноразової грошової допомоги мають громадяни України, а також іноземці та особи без громадянства, які в установленому законодавством чи міжнародними договорами України порядку в'їхали в Україну, особи, яких визнано в Україні біженцями або особами, які потребують додаткового захисту, які разом з дитиною на законних підставах проживають на території України.
{Пункт 2 доповнено новим абзацом згідно з Постановою КМ № 994 від 15.08.2025}
Для дітей-сиріт, дітей, позбавлених батьківського піклування, та дітей, які залишилися без батьківського піклування, законним представником учня першого класу може бути уповноважений представник дитячого будинку сімейного типу, прийомної сім'ї, закладу для дітей-сиріт та дітей, позбавлених батьківського піклування, патронатний вихователь, особа, до сім'ї якої тимчасово влаштовано дитину, щодо якої встановлено факт відсутності батьківського піклування та яка постійно проживає на території України.
{Абзац третій пункту 2 із змінами, внесеними згідно з Постановою КМ № 994 від 15.08.2025}
Одноразова грошова допомога призначається на кожного учня першого класу закладу освіти один раз.
{Абзац четвертий пункту 2 із змінами, внесеними згідно з Постановою КМ № 1805 від 31.12.2025 - застосовується з 1 січня 2026 року}
{Абзац п'ятий пункту 2 виключено на підставі Постанови КМ № 1805 від 31.12.2025 - застосовується з 1 січня 2026 року}
3. Одноразова грошова допомога виплачується за рахунок коштів державного бюджету, а також коштів, не заборонених законодавством, зокрема таких, що використовуються за згодою урядів іноземних держав, міжнародних організацій, донорських установ, з якими Мінсоцполітики та Пенсійним фондом України укладено меморандум про взаєморозуміння.
4. Одноразова грошова допомога надається отримувачам у безготівковій формі виключно для придбання необхідних учню першого класу шкільного приладдя (канцелярських товарів), книг, дитячого одягу та взуття у юридичних осіб та фізичних осіб - підприємців за комбінацією коду країни банка-еквайра - Україна та кодами категорії діяльності суб'єкта господарювання (Merchant Category Code), визначених згідно з додатком 1.
{Абзац перший пункту 4 із змінами, внесеними згідно з Постановою КМ № 1158 від 17.09.2025}
Розмір одноразової грошової допомоги становить 5000 гривень.
Розмір отриманої одноразової грошової допомоги не враховується під час обчислення сукупного доходу сім'ї для отримання всіх видів соціальної допомоги, що надаються відповідно до законодавства.
41. Отримувач може придбати необхідне учню першого класу шкільне приладдя (канцелярські товари), книги, дитячий одяг та взуття також у юридичних осіб та фізичних осіб - підприємців, не зазначених в абзаці першому пункту 4 цього Порядку (далі - заклад торгівлі), які провадять свою господарську діяльність на території України та з 1 січня 2026 р. внесені до переліку закладів торгівлі, які долучилися до продажу необхідних учню першого класу шкільного приладдя (канцелярських товарів), книг, дитячого одягу та взуття за рахунок коштів одноразової грошової допомоги (далі - перелік).
{Абзац перший пункту 41 в редакції Постанови КМ № 1158 від 17.09.2025}
Для включення до переліку керівник закладу торгівлі заповнює електронну форму на офіційному веб-сайті Державної служби у справах дітей, у якій зазначає такі відомості:
прізвище, власне ім'я, по батькові (за наявності) фізичної особи - підприємця/керівника юридичної особи;
найменування юридичної особи;
скорочене найменування юридичної особи (за наявності);
реєстраційний номер облікової картки платника податків (крім фізичних осіб, які через свої релігійні переконання відмовляються від прийняття реєстраційного номера облікової картки платника податків, повідомили про це відповідному контролюючому органу і мають відмітку в паспорті про право здійснювати платежі за серією (за наявності) та номером паспорта громадянина України) - для фізичної особи - підприємця;
ідентифікаційний код юридичної особи згідно з Єдиним державним реєстром підприємств та організацій України;
перелік Merchant ID - унікальні ідентифікатори закладу торгівлі, видані еквайром закладу торгівлі для платежів, що необхідні для ідентифікації закладу торгівлі під час здійснення платіжної операції у разі придбання товарів отримувачами;
перелік товарів, які заклад торгівлі планує реалізовувати за рахунок коштів одноразової грошової допомоги;
інформацію щодо технічної можливості забезпечення перевірки на відповідність умовам цього Порядку;
контактні дані.
Державна служба у справах дітей протягом десяти робочих днів з дати отримання електронної форми опрацьовує та приймає рішення про включення або відмову у включенні закладу торгівлі до переліку.
Перелік оприлюднюється на офіційному веб-сайті Мінсоцполітики та Державної служби у справах дітей та є відкритим і загальнодоступним. Інформація до переліку вноситься Державною службою у справах дітей.
Контроль за продажем необхідних учню першого класу шкільного приладдя (канцелярських товарів), книг, дитячого одягу та взуття за рахунок коштів одноразової грошової допомоги здійснюється закладом торгівлі, який включено до переліку.
{Абзац чотирнадцятий пункту 41 із змінами, внесеними згідно з Постановою КМ № 1158 від 17.09.2025}
У разі продажу закладом торгівлі отримувачу не передбачених цим Порядком товарів Державна служба у справах дітей виключає такий заклад із переліку та інформує керівника закладу торгівлі про це за контактними даними, зазначеними в електронній формі, одним із засобів комунікації.
Документообіг, пов'язаний з веденням переліку, здійснюється з дотриманням вимог законодавства про електронні документи та електронний документообіг.
{Порядок доповнено пунктом 41 згідно з Постановою КМ № 994 від 15.08.2025}
5. Виплата одноразової грошової допомоги здійснюється на поточний рахунок із спеціальним режимом використання, до якого емітовано електронний платіжний засіб “Дія.Картка”, відкритий в уповноваженому банку, визначеному відповідно до Порядку відбору банків, через які здійснюється виплата пенсій, грошової допомоги, виплат за загальнообов'язковим державним соціальним страхуванням та заробітної плати працівникам бюджетних установ, затвердженого постановою Кабінету Міністрів України від 26 вересня 2001 р. № 1231 (Офіційний вісник України, 2001 р., № 39, ст. 1762; 2020 р., № 6, ст. 278) (далі - уповноважений банк), або інший поточний рахунок із спеціальним режимом використання, відкритий в уповноваженому банку за вибором отримувача, зазначеним у заяві про надання одноразової грошової допомоги учням перших класів “Пакунок школяра” (додаток 2) (далі - спеціальний рахунок).
6. Одноразова грошова допомога не надається учню першого класу, який виїхав на постійне місце проживання за кордон або перебуває на тимчасово окупованих Російською Федерацією територіях України, для яких не визначена дата завершення тимчасової окупації, включених до переліку територій, на яких ведуться (велися) бойові дії або тимчасово окупованих Російською Федерацією, затвердженого Мінрозвитку.
{Абзац перший пункту 6 із змінами, внесеними згідно з Постановою КМ № 994 від 15.08.2025}
У разі повернення учня першого класу з територій, зазначених в абзаці першому цього пункту, допомога призначається згідно з цим Порядком.
7. МОН засобами програмно-апаратного комплексу “Автоматизований інформаційний комплекс освітнього менеджменту” (далі - автоматизований комплекс менеджменту) подає починаючи з 15 липня (починаючи з 2026 року - з 15 червня) шляхом електронної інформаційної взаємодії список учнів перших класів та їх батьків або законних представників (далі - список) до Пенсійного фонду України.
{Абзац перший пункту 7 із змінами, внесеними згідно з Постановою КМ № 1805 від 31.12.2025 - застосовується з 1 січня 2026 року}
Подання у навчальному році оновленого списку до Пенсійного фонду України здійснюється МОН до 15 листопада (починаючи з 2026 року - до 1 листопада) за узгодженим графіком, починаючи з місяця, що настає за звітним періодом.
{Абзац другий пункту 7 із змінами, внесеними згідно з Постановами КМ № 1158 від 17.09.2025, № 1805 від 31.12.2025 - застосовується з 1 січня 2026 року}
8. Пенсійний фонд України здійснює заходи перевірки даних, зазначених у списку, шляхом отримання необхідної інформації про отримувачів від державних органів, які є власниками (розпорядниками, держателями, володільцями, адміністраторами) інформаційних (автоматизованих), інформаційно-комунікаційних, комунікаційних і довідкових систем, реєстрів і банків даних, безоплатно в порядку електронної інформаційної взаємодії (за технічної можливості) відповідно до пункту 16 цього Порядку.
{Пункт 8 в редакції Постанови КМ № 994 від 15.08.2025}
9. Пенсійний фонд України після перевірки даних, зазначених у списку, формує відомості, які шляхом електронної інформаційної взаємодії подає до Мінцифри за узгодженим графіком для формування повідомлення про можливість отримання одноразової грошової допомоги (далі - повідомлення).
{Абзац перший пункту 9 в редакції Постанови КМ № 994 від 15.08.2025}
Повідомлення формується засобами мобільного додатка Єдиного державного вебпорталу електронних послуг (Дія) (далі - мобільний додаток Порталу Дія (Дія).
Повідомлення надходить отримувачам засобами мобільного додатка Порталу Дія (Дія) (за наявності в отримувача встановленого мобільного додатка Порталу Дія (Дія) на електронному носії, критерії якого підтримують його використання, та проходження ним електронної ідентифікації та автентифікації) автоматично.
У разі неможливості формування передбаченого цим пунктом повідомлення, зокрема з причин відсутності у отримувача встановленого мобільного додатка Порталу Дія (Дія), інформація про таких отримувачів надсилається до Пенсійного фонду України.
10. Отримувач до 15 листопада (починаючи з 2026 року - до 1 листопада) може подати заяву на отримання одноразової грошової допомоги засобами мобільного додатка Порталу Дія (Дія).
{Абзац перший пункту 10 із змінами, внесеними згідно з Постановою КМ № 1805 від 31.12.2025 - застосовується з 1 січня 2026 року}
Заява на отримання одноразової грошової допомоги формується засобами мобільного додатка Порталу Дія (Дія) у довільній формі, придатній для сприйняття її змісту, та містить такі відомості:
прізвище, власне ім'я, по батькові (за наявності) отримувача;
реєстраційний номер облікової картки платника податків отримувача;
прізвище, власне ім'я, по батькові (за наявності) дитини;
дата народження дитини;
серія та номер свідоцтва про народження дитини;
номер спеціального рахунка.
Відомості, необхідні для формування заяви засобами мобільного додатка Порталу Дія (Дія), отримуються з Інтегрованої комплексної інформаційної системи Пенсійного фонду України шляхом електронної інформаційної взаємодії.
У разі подання заяви на отримання одноразової грошової допомоги одним із батьків або іншим законним представником учня першого класу заява на отримання одноразової грошової допомоги, подана іншим з батьків або законним представником цього учня, не підлягає розгляду.
Сформована заява з накладеним на неї віддаленим кваліфікованим електронним підписом “Дія. Підпис” (“Дія ID”) блокується для редагування та передається до Пенсійного фонду України шляхом електронної інформаційної взаємодії.
Отримання інформації про стан та результати розгляду здійснюється засобами мобільного додатка Порталу Дія (Дія).
Наявність недостовірної інформації та/або відсутність інформації, необхідної для ідентифікації отримувача, у тому числі відповідно до вимог пункту 6 цього Порядку, є підставою для відмови у наданні одноразової грошової допомоги за поданою відповідно до цього пункту заявою.
{Пункт 10 доповнено абзацом згідно з Постановою КМ № 1158 від 17.09.2025}
11. У разі неможливості формування повідомлення відповідно до пункту 9 цього Порядку, відмови у наданні одноразової грошової допомоги або незарахування одноразової грошової допомоги на спеціальний рахунок отримувача до сервісного центру територіальних органів Пенсійного фонду України незалежно від адреси задекларованого/зареєстрованого місця проживання (перебування) отримувача може бути подана до 15 листопада (починаючи з 2026 року - до 1 листопада) заява про надання одноразової грошової допомоги учням перших класів “Пакунок школяра” за формою згідно з додатком 2 в паперовій формі.
{Абзац перший пункту 11 із змінами, внесеними згідно з Постановами КМ № 1158 від 17.09.2025, № 1805 від 31.12.2025 - застосовується з 1 січня 2026 року}
У разі неможливості здійснення Пенсійним фондом України шляхом електронної інформаційної взаємодії з Державним реєстром актів цивільного стану громадян ідентифікації отримувача з причин відсутності інформації, необхідної для ідентифікації, така інформація може бути надана в паперовій формі.
Призначення одноразової грошової допомоги за поданою відповідно до абзацу першого цього пункту заявою здійснюється одному з батьків або законному представнику учня першого класу.
За наявності спору між батьками (зокрема з причини їх розлучення) або іншими законними представниками учня першого класу щодо визначення отримувача одноразової грошової допомоги її надання здійснюється після вирішення ними такого спору.
Пенсійний фонд України протягом двох робочих днів з дати отримання заяви за формою згідно з додатком 2 проводить перевірку отримувачів на предмет призначення одноразової грошової допомоги та формує перелік отримувачів, який надсилає уповноваженим банкам, зазначеним отримувачами в заяві.
Уповноважений банк протягом 10 робочих днів з дати отримання від Пенсійного фонду України переліку отримувачів формує відомості про отримувачів із зазначенням реквізитів відкритого їм спеціального рахунка (за стандартом IBAN), який надсилається Пенсійному фонду України для узагальнення.
12. Пенсійний фонд України після узагальнення відомостей про отримувачів, зазначених в абзаці одинадцятому пункту 10 та абзаці шостому пункту 11 цього Порядку, протягом двох робочих днів з дати їх отримання проводить перевірку актуальності інформації про отримувачів шляхом електронної інформаційної взаємодії з автоматизованим комплексом менеджменту та Державним реєстром актів цивільного стану громадян та формує зведений перелік, на підставі якого готує інформацію про кількість отримувачів та загальну потребу в грошових коштах, яку шляхом електронної інформаційної взаємодії подає за підписом уповноваженої особи до Мінсоцполітики.
Мінсоцполітики на підставі поданої інформації про кількість отримувачів та загальну потребу в грошових коштах протягом двох робочих днів з дати її отримання перераховує кошти Пенсійному фонду України на окремий рахунок, відкритий в АТ “Ощадбанк”, для їх подальшого перерахування отримувачам.
{Абзац другий пункту 12 із змінами, внесеними згідно з Постановою КМ № 994 від 15.08.2025}
АТ “Ощадбанк” на підставі платіжної інструкції Пенсійного фонду України та зведеного переліку отримувачів протягом операційного дня перераховує кошти одноразової грошової допомоги на спеціальні рахунки отримувачів, відкриті в уповноважених банках.
13. Відкриття спеціального рахунка здійснюється уповноваженим банком відповідно до законодавства та нормативно-правових актів Національного банку.
Послуги уповноваженого банку, пов'язані з відкриттям, закриттям та обслуговуванням спеціального рахунка, надаються безоплатно.
Уповноважені банки забезпечують здійснення видаткових операцій із спеціальних рахунків отримувачів на території України виключно на користь суб'єктів господарювання, категорії яких зазначено в додатку 1 та переліку. Зняття готівки або перерахування коштів одноразової грошової допомоги із спеціального рахунка на інший рахунок, крім рахунків суб'єктів господарювання згідно з додатком 1, забороняється.
{Абзац третій пункту 13 із змінами, внесеними згідно з Постановою КМ № 994 від 15.08.2025}
Кошти одноразової грошової допомоги використовуються протягом 180 календарних днів з дати останнього їх зарахування на спеціальний рахунок отримувача.
Залишок невикористаних коштів одноразової грошової допомоги із спеціального рахунка отримувача після завершення строку їх використання відповідно до умов договору, укладеного між уповноваженим банком та отримувачем, повертається уповноваженими банками протягом наступних трьох операційних днів на рахунок Пенсійного фонду України, відкритий в АТ “Ощадбанк”, для їх повернення Мінсоцполітики протягом двох операційних днів після надходження коштів від уповноваженого банку, а спеціальний рахунок закривається.
14. Уповноважені банки протягом двох операційних днів після зарахування отримувачам коштів одноразової грошової допомоги подають Пенсійному фонду України за встановленою Мінсоцполітики формою інформацію про використання коштів для її узагальнення Пенсійним фондом України та подання протягом двох календарних днів до Мінсоцполітики.
15. Незараховані суми коштів одноразової грошової допомоги не пізніше ніж протягом двох наступних операційних днів після їх надходження до уповноваженого банку повертаються на рахунок Пенсійного фонду України, відкритий в АТ “Ощадбанк”, для їх повернення Мінсоцполітики протягом двох операційних днів після надходження коштів від уповноваженого банку.
Повернуті відповідно до умов цього Порядку кошти Мінсоцполітики використовує з дотриманням бюджетного законодавства.
151. У разі коли під час проведення МОН або Пенсійним фондом України перевірок поданих даних виникають сумніви щодо достовірності відомостей, на яких ґрунтується призначення одноразової грошової допомоги, Пенсійний фонд України має право тимчасово призупинити здійснення виплат та ініціювати перед уповноваженим банком призупинення витратних операцій за спеціальним рахунком отримувача до завершення перевірки та підтвердження або спростування права отримувача на отримання такої допомоги. Строк проведення такої перевірки не може перевищувати одного місяця з дня прийняття рішення про призупинення виплат або витратних операцій. У разі встановлення після виплати одноразової грошової допомоги обставин, які свідчать про відсутність в отримувача права на її отримання відповідно до законодавства, зокрема в разі виявлення закладом освіти або МОН факту неправильно поданих або внесених відомостей щодо статусу учня першого класу до автоматизованого комплексу менеджменту, заклад освіти невідкладно інформує МОН, а МОН - Пенсійний фонд України. Територіальні органи Пенсійного фонду України інформують отримувача про необхідність повернення неправомірно отриманої одноразової грошової допомоги в повному обсязі та визначають строки її повернення.
{Порядок доповнено пунктом 151 згідно з Постановою КМ № 1805 від 31.12.2025 - застосовується з 1 січня 2026 року}
152. У разі встановлення факту неправомірного отримання одноразової грошової допомоги інформування отримувача здійснюється територіальними органами Пенсійного фонду України. Заклад освіти, який подав відповідні відомості до автоматизованого комплексу менеджменту, також повідомляє отримувача (законного представника учня) про встановлений факт неправомірного отримання одноразової грошової допомоги.
{Порядок доповнено пунктом 152 згідно з Постановою КМ № 1805 від 31.12.2025 - застосовується з 1 січня 2026 року}
153. Факт неправомірності отримання одноразової грошової допомоги вважається встановленим у разі:
внесення закладом освіти до автоматизованого комплексу менеджменту недостовірних, некоректних або помилкових відомостей щодо статусу учня першого класу;
подання отримувачем документів або відомостей, що містять недостовірну інформацію;
приховування отримувачем даних, які мають значення для призначення або виплати допомоги;
надходження до Пенсійного фонду України інформації з державних інформаційно-комунікаційних систем, що спростовує право отримувача на отримання одноразової грошової допомоги.
{Порядок доповнено пунктом 153 згідно з Постановою КМ № 1805 від 31.12.2025 - застосовується з 1 січня 2026 року}
154. Уповноважений банк з дня отримання повідомлення Пенсійного фонду України про встановлення факту неправомірного отримання одноразової грошової допомоги зупиняє здійснення витратних операцій за спеціальним рахунком отримувача.
Залишок коштів, що обліковується на спеціальному рахунку на момент отримання такого повідомлення, уповноважений банк невідкладно перераховує на рахунок Пенсійного фонду України. У разі коли сума коштів, що залишилася на спеціальному рахунку, є меншою за суму неправомірно отриманої допомоги, отримувач повертає різницю між сумою неправомірно отриманої одноразової грошової допомоги та сумою, перерахованою уповноваженим банком.
{Порядок доповнено пунктом 154 згідно з Постановою КМ № 1805 від 31.12.2025 - застосовується з 1 січня 2026 року}
155. Повернення неправомірно отриманої одноразової грошової допомоги здійснюється отримувачем добровільно шляхом перерахування коштів на поточний рахунок Пенсійного фонду України, відкритий в АТ “Ощадбанк”. Повернення може здійснюватися частинами із щомісячною сплатою до повного погашення суми заборгованості.
{Порядок доповнено пунктом 155 згідно з Постановою КМ № 1805 від 31.12.2025 - застосовується з 1 січня 2026 року}
156. У призначенні платежу щодо повернення неправомірно отриманої одноразової грошової допомоги отримувач зазначає підставу повернення та свої ідентифікаційні дані (прізвище, ім'я, по батькові (за наявності), реєстраційний номер облікової картки платника податків або серію та номер паспорта громадянина України). Реквізити платіжної інструкції, за якою було здійснено первинне перерахування коштів, та інші необхідні дані для правильного зарахування повернутих коштів зазначаються Пенсійним фондом України у повідомленні про необхідність повернення одноразової грошової допомоги.
{Порядок доповнено пунктом 156 згідно з Постановою КМ № 1805 від 31.12.2025 - застосовується з 1 січня 2026 року}
157. У разі невиконання отримувачем вимог щодо добровільного повернення неправомірно отриманої одноразової грошової допомоги її стягнення здійснюється в судовому порядку.
{Порядок доповнено пунктом 157 згідно з Постановою КМ № 1805 від 31.12.2025 - застосовується з 1 січня 2026 року}
158. АТ “Ощадбанк” не пізніше наступного операційного дня з дня перерахування коштів отримувачу або їх повернення на рахунок банку надсилає Пенсійному фонду України інформацію про проведені операції із застосуванням кваліфікованої електронної печатки.
{Порядок доповнено пунктом 158 згідно з Постановою КМ № 1805 від 31.12.2025 - застосовується з 1 січня 2026 року}
159. Одноразова грошова допомога, передбачена цим Порядком, призначається та виплачується щодо учня першого класу один раз у зв'язку з його зарахуванням до першого класу. У разі неправомірного отримання одноразової грошової допомоги та її неповернення отримувачем повторне призначення зазначеної допомоги щодо такого учня не здійснюється.
{Порядок доповнено пунктом 159 згідно з Постановою КМ № 1805 від 31.12.2025 - застосовується з 1 січня 2026 року}
16. Електронна інформаційна взаємодія відповідно до цього Порядку здійснюється засобами системи електронної взаємодії державних електронних інформаційних ресурсів “Трембіта” відповідно до вимог Порядку електронної (технічної та інформаційної) взаємодії, затвердженого постановою Кабінету Міністрів України від 8 вересня 2016 р. № 606 “Деякі питання електронної взаємодії електронних інформаційних ресурсів” (Офіційний вісник України, 2016 р., № 73, ст. 2455; 2021 р., № 52, ст. 3216; 2023 р., № 11, ст. 721).
У разі відсутності технічної можливості передачі даних з використанням системи електронної взаємодії державних електронних інформаційних ресурсів “Трембіта” електронна інформаційна взаємодія суб'єктів електронної взаємодії може здійснюватися з використанням інших інформаційно-комунікаційних систем із застосуванням у них відповідних комплексних систем захисту інформації з підтвердженою відповідністю за результатами державної експертизи в порядку, встановленому законодавством.
Обсяг та структура даних, якими обмінюються суб'єкти електронної взаємодії через програмні інтерфейси електронних інформаційних ресурсів (сервіси), визначаються договорами про інформаційну взаємодію, укладеними відповідно до Порядку електронної (технічної та інформаційної) взаємодії, затвердженого постановою Кабінету Міністрів України від 8 вересня 2016 р. № 606 “Деякі питання електронної взаємодії електронних інформаційних ресурсів”, відповідними протоколами щодо обміну інформацією.
Порядок інформаційної взаємодії між Мінсоцполітики, Пенсійним фондом України та партнерами для забезпечення реалізації положення пункту 3 цього Порядку визначається технічним протоколом з урахуванням вимог законодавства про захист персональних даних.
17. Мінфін здійснює верифікацію інформації про отримувачів одноразової грошової допомоги, яким було перераховано грошові кошти, відповідно до Закону України “Про верифікацію та моніторинг державних виплат” (крім даних, зазначених в абзаці першому пункту 6 цього Порядку), верифікація яких починає здійснюватися Мінфіном після технічної реалізації обміну даними між Мінфіном та ДМС щодо інформації про оформлення документів для виїзду за кордон дітей).
З метою здійснення верифікації інформації між Мінфіном і Пенсійним фондом України укладається договір про інформаційну взаємодію, яким регулюються питання щодо механізму та каналів інформаційного обміну, строків, обсягу та змісту інформації, що передається в межах такої інформаційної взаємодії.
Пенсійний фонд України опрацьовує отримані від Мінфіну рекомендації у строк, визначений Законом України “Про верифікацію та моніторинг державних виплат”.
{Пункт 17 в редакції Постанов КМ № 994 від 15.08.2025, № 1805 від 31.12.2025 - застосовується з 1 січня 2026 року}
18. Контроль за цільовим використанням коштів одноразової грошової допомоги особами, зазначеними в абзаці першому пункту 2 цього Порядку, здійснюється Нацсоцслужбою та її територіальними органами з метою забезпечення дотримання прав дітей.
Контроль за цільовим використанням коштів одноразової грошової допомоги здійснюється шляхом проведення відвідувань отримувача одноразової грошової допомоги за наявності не менш як однієї з таких підстав:
рекомендації Мінфіну за результатами верифікації відповідно до Закону України “Про верифікацію та моніторинг державних виплат”;
інформації, отриманої від органів державної влади, органів місцевого самоврядування, закладів освіти, служб у справах дітей, органів Пенсійного фонду України;
повідомлення підприємств, установ, організацій незалежно від форми власності;
звернення фізичних або юридичних осіб щодо можливого нецільового використання одноразової грошової допомоги.
Контроль за цільовим використанням одноразової грошової допомоги здійснюється на підставі рішення керівника або заступника керівника територіального органу Нацсоцслужби.
Контроль за цільовим використанням одноразової грошової допомоги здійснюється не пізніше ніж протягом 10 робочих днів з дати прийняття рішення про його проведення.
Отримувач одноразової грошової допомоги повідомляється про здійснення контролю за цільовим використанням коштів одноразової грошової допомоги не менш як за три календарних дні до його проведення телефоном або іншим засобом зв'язку, що забезпечує фіксацію повідомлення.
До здійснення контролю за цільовим використанням одноразової грошової допомоги залучаються:
посадові особи територіального органу Нацсоцслужби;
представники служби у справах дітей відповідної територіальної громади;
представники органів місцевого самоврядування;
за необхідності - фахівці із соціальної роботи, психологи, соціальні педагоги.
Кількість посадових осіб, які здійснюють контроль за цільовим використанням коштів одноразової грошової допомоги, становить не менш як три особи.
Обласні та Київська міська військові адміністрації, територіальні громади сприяють організаційному забезпеченню здійснення контролю за цільовим використанням коштів одноразової грошової допомоги.
Під час здійснення контролю за цільовим використанням коштів одноразової грошової допомоги встановлюється:
факт цільового або нецільового використання коштів одноразової грошової допомоги;
забезпечення базових індивідуальних потреб дитини, зокрема наявність: шкільного приладдя, книг, дитячого одягу та взуття відповідно до віку та сезону, дотримання прав дитини під час використання коштів одноразової грошової допомоги.
У межах здійснення контролю за цільовим використанням коштів одноразової грошової допомоги територіальний орган Нацсоцслужби має право звертатися до:
закладів освіти - щодо наявності у дитини необхідного для навчання приладдя;
служб у справах дітей відповідних районних, районних у містах, міських, селищних, сільських рад - щодо наявної інформації про умови проживання дитини, дотримання її прав та законних інтересів, а також вжиті або заплановані заходи із захисту прав дитини;
до надавачів соціальних послуг - щодо отримання дитиною соціальних послуг.
Дитина має право висловити свою думку. За згодою дитини проводиться бесіда з метою з'ясування рівня задоволення її індивідуальних потреб.
Отримувач коштів одноразової грошової допомоги має право за власним бажанням:
надати чеки, квитанції, довідки або інші документи, що підтверджують цільове використання коштів одноразової грошової допомоги;
надати письмове пояснення щодо використання коштів одноразової грошової допомоги.
Неподання зазначених документів не є підставою для автоматичного визнання нецільового використання коштів одноразової грошової допомоги.
У разі недопущення до здійснення контролю за цільовим використанням коштів одноразової грошової допомоги уповноважена особа складає відповідний акт у довільній формі у двох примірниках, який підписується особами, залученими до здійснення такого контролю.
За результатами здійснення контролю за цільовим використанням коштів одноразової грошової допомоги посадові особи територіального органу Нацсоцслужби складають акт про здійснення контролю за цільовим використанням коштів одноразової грошової допомоги “Пакунок школяра” у двох екземплярах за формою згідно з додатком 3 до цього Порядку.
Посадова особа територіального органу Нацсоцслужби протягом одного робочого дня передає акт про здійснення контролю за цільовим використанням коштів одноразової грошової допомоги органу Пенсійного фонду України за місцем перебування на обліку отримувача одноразової грошової допомоги.
У разі коли за результатами здійснення контролю за цільовим використанням коштів одноразової грошової допомоги виявлено, що отримувач використав одноразову грошову допомогу не за цільовим призначенням, територіальні органи Пенсійного фонду України повідомляють отримувачу про необхідність повернення отриманої одноразової грошової допомоги у повному обсязі та строки її повернення. Кошти одноразової грошової допомоги повертаються отримувачем на поточний рахунок Пенсійного фонду України, відкритий в АТ “Ощадбанк”, з якого здійснювалося перерахування.
Сума виплаченої одноразової допомоги, використана не за цільовим призначенням, повертається отримувачем добровільно.
У разі неможливості добровільного повернення сум одноразової грошової допомоги такі суми стягуються в судовому порядку.
Інформація про здійснені відповідно до абзацу першого цього пункту заходи контролю щодо цільового використання коштів одноразової грошової допомоги подається Нацсоцслужбою до Мінсоцполітики та в копії до Державної служби у справах дітей за визначеними Мінсоцполітики графіком та формою.
{Порядок доповнено пунктом 18 згідно з Постановою КМ № 994 від 15.08.2025; в редакції Постанови КМ № 1805 від 31.12.2025 - застосовується з 1 січня 2026 року}
Додаток 1
до Порядку
(в редакції постанови Кабінету Міністрів України
від 17 вересня 2025 р. № 1158)
ПЕРЕЛІК
сфер діяльності та кодів категорії продавця (Merchant Category Code), оплата яким може здійснюватися за рахунок коштів одноразової грошової допомоги учням перших класів “Пакунок школяра”
Сфера діяльності
Код
Торгівля шкільним приладдям (канцелярськими товарами), книгами, дитячим одягом та взуттям
5641
5651
5661
5943
5942
5192
{Додаток 1 в редакції Постанови КМ № 1158 від 17.09.2025}
Додаток 2
до Порядку
ЗАЯВА
про надання одноразової грошової допомоги учням перших класів “Пакунок школяра”
{Додаток 2 із змінами, внесеними згідно з Постановою КМ № 994 від 15.08.2025}
Додаток 3
до Порядку
АКТ
про здійснення контролю за цільовим використанням отримувачем коштів одноразової грошової допомоги “Пакунок школяра”
{Порядок доповнено додатком 3 згідно з Постановою КМ № 1805 від 31.12.2025 - застосовується з 1 січня 2026 року}
ЗАТВЕРДЖЕНО
постановою Кабінету Міністрів України
від 7 липня 2025 р. № 809
ЗМІНИ,
що вносяться до Порядку використання коштів, передбачених у державному бюджеті для забезпечення соціального захисту дітей та сім'ї
1. Пункт 3 доповнити абзацом такого змісту:
“Розпорядником бюджетних коштів нижчого рівня за напрямом, зазначеним у підпункті 16 пункту 4 цього Порядку, є Пенсійний фонд України.”.
2. Пункт 4 доповнити підпунктом 16 такого змісту:
“16) виплату у 2025 році одноразової грошової допомоги учням перших класів “Пакунок школяра” відповідно до Порядку надання одноразової грошової допомоги учням перших класів “Пакунок школяра”, затвердженого постановою Кабінету Міністрів України від 7 липня 2025 р. № 809 “Деякі питання надання одноразової грошової допомоги учням перших класів “Пакунок школяра”.”.
3. Пункт 6 доповнити підпунктом 3 такого змісту:
“3) Пенсійному фонду України:
за напрямом, зазначеним у підпункті 16 пункту 4 цього Порядку, - на підставі поданої Пенсійним фондом України інформації про кількість отримувачів та загальну потребу в грошових коштах для надання отримувачам одноразової грошової допомоги.
Мінсоцполітики на підставі інформації про кількість отримувачів та загальну потребу в грошових коштах протягом операційного дня з дати її отримання перераховує бюджетні кошти Пенсійному фонду України на окремий рахунок, відкритий в АТ “Ощадбанк”.”.
4. В абзаці першому пункту 8 слова “Місцеві органи” замінити словами “Пенсійний фонд України, місцеві органи”.