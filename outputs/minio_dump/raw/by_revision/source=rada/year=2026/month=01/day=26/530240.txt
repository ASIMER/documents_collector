КАБІНЕТ МІНІСТРІВ УКРАЇНИ
ПОСТАНОВА
від 27 жовтня 2023 р. № 1124
Київ
Деякі питання надання соціальних послуг
{Із змінами, внесеними згідно з Постановою КМ
№ 64 від 14.01.2026}
Кабінет Міністрів України постановляє:
1. Внести до постанов Кабінету Міністрів України зміни, що додаються.
2. Міністерству соціальної політики у тримісячний строк з дня набрання чинності цією постановою розробити і затвердити методичні рекомендації щодо реорганізації закладів та установ системи соціального захисту населення із бюджетних (комунальних) установ (закладів) у комунальні некомерційні підприємства та умов їх функціонування.
Прем'єр-міністр України
Д. ШМИГАЛЬ
Інд. 73
ЗАТВЕРДЖЕНО
постановою Кабінету Міністрів України
від 27 жовтня 2023 р. № 1124
ЗМІНИ,
що вносяться до постанов Кабінету Міністрів України
{Пунт 1 втратив чинність на підставі Постанови КМ № 64 від 14.01.2026}
2. У постанові Кабінету Міністрів України від 3 березня 2020 р. № 177 “Деякі питання діяльності центрів надання соціальних послуг” (Офіційний вісник України, 2020 р., № 23, ст. 874):
1) у постанові:
пункт 1 викласти в такій редакції:
“1. Затвердити Типове положення про бюджетний (комунальний) заклад “Центр надання соціальних послуг”, що додається.”;
пункт 3 викласти в такій редакції:
“3. Установити, що:
з метою забезпечення оптимізації надання соціальних послуг та комплексного підходу до розв'язання проблем жителів територіальної громади центр надання соціальних послуг може утворюватися шляхом реорганізації центрів соціальних служб, територіальних центрів соціального обслуговування (надання соціальних послуг) та інших закладів, що надають соціальні послуги;
за організаційно-правовою формою центр надання соціальних послуг може утворюватися та функціонувати як комунальне некомерційне підприємство або бюджетна (комунальна) установа (заклад);
діяльність центру повинна відповідати критеріям, визначеним постановою Кабінету Міністрів України від 3 березня 2020 р. № 185 “Про затвердження критеріїв діяльності надавачів соціальних послуг” (Офіційний вісник України, 2020 р., № 23, ст. 880).”;
2) у Типовому положенні про центр надання соціальних послуг, затвердженому цією постановою:
назву Типового положення викласти в такій редакції:
“Типове положення про бюджетний (комунальний) заклад
“Центр надання соціальних послуг”;
у пункті 1 слова “Центр надання соціальних послуг” замінити словами “Бюджетний (комунальний) заклад “Центр надання соціальних послуг”;
пункт 2 викласти в такій редакції:
“2. Центр утворюється, реорганізовується та ліквідується в порядку, передбаченому законодавством, органом місцевого самоврядування (далі - засновник) з урахуванням потреб відповідної адміністративно-територіальної одиниці в разі відсутності центру соціальних служб та територіального центру соціального обслуговування (надання соціальних послуг) для виконання їх завдань і функцій.
У разі функціонування в межах села, селища, міста, що є самостійною адміністративно-територіальною одиницею (далі - адміністративно-територіальна одиниця), центру соціальних служб і територіального центру соціального обслуговування (надання соціальних послуг) новий центр може утворюватися шляхом реорганізації таких закладів.
Положення про центр, його структуру і кошторис затверджує засновник.”;
в абзаці третьому пункту 5 слова “переліку послуг” замінити словами “класифікатора соціальних послуг”;
у пункті 6:
абзац сьомий викласти в такій редакції:
“забезпечує соціальний патронаж осіб, які відбули покарання у виді обмеження або позбавлення волі на певний строк, а також звільнених від подальшого відбування таких покарань на підставах, передбачених законом, бере участь у роботі спостережних комісій;”;
в абзаці дванадцятому слова “або територіальній громаді” виключити;
в абзаці вісімнадцятому слова “місцевого органу виконавчої влади або органу місцевого самоврядування” замінити словами “районної у мм. Києві та Севастополі держадміністрації, виконавчому органу сільської, селищної, міської ради (далі - уповноважений орган)”;
доповнити пункт абзацом такого змісту:
“надає особам/сім'ям психосоціальні послуги.”;
у пункті 7 слова “посередництво (медіація)” замінити словом “посередництво”, а після слова “інформування” доповнити словами “; тимчасовий відпочинок для осіб, що здійснюють догляд за особами з інвалідністю, особами, які мають невиліковні хвороби, хвороби, що потребують тривалого лікування; транспортні”;
у пункті 8:
в абзаці п'ятому слова “та грошової” виключити;
абзац тринадцятий замінити абзацами такого змісту:
“відділення надання соціальних послуг в умовах цілодобового перебування/проживання (надання соціальних послуг стаціонарного догляду, підтриманого проживання, паліативного догляду, притулку громадянам похилого віку, особам з інвалідністю, особам, які мають невиліковні хвороби, хвороби, що потребують тривалого лікування, бездомним та іншим вразливим групам населення). У центрі може бути утворено кілька відділень, які надають послуги в умовах цілодобового перебування/проживання (відділення стаціонарного догляду, підтриманого проживання, паліативного догляду, притулок тощо).
Особи, які отримують соціальні послуги стаціонарного догляду, паліативного догляду (стаціонарно) та перебувають на повному державному утриманні, отримують пенсію (щомісячне довічне грошове утримання) та/або державну соціальну допомогу відповідно до законодавства.
У разі виявлення центром осіб із порушеннями опорно-рухового апарату, зору, слуху, із психічними та поведінковими розладами, які не здатні до самообслуговування та потребують надання соціальних послуг, у центрі можуть утворюватися спеціалізовані відділення, зокрема догляду вдома осіб із психічними та поведінковими розладами;”.
У зв'язку з цим абзаци чотирнадцятий - сімнадцятий вважати відповідно абзацами шістнадцятим - дев'ятнадцятим;
пункт 11 викласти в такій редакції:
“11. Підставою для надання соціальних послуг є:
1) рішення уповноваженого органу про надання соціальних послуг;
2) наказ про надання соціальних послуг;
3) договір про надання соціальної послуги (соціальних послуг) та індивідуальний план надання соціальної послуги.
Рішення про надання соціальних послуг приймається уповноваженим органом відповідно до законодавства.
Надання соціальних послуг одноразово здійснюється без укладення договору згідно з класифікатором соціальних послуг.
У разі введення надзвичайного або воєнного стану в Україні або окремих її місцевостях для невідкладного надання соціальних послуг засновник може уповноважити центр приймати рішення про надання соціальних послуг екстрено (кризово) особам/сім'ям, які опинилися у складних життєвих обставинах через шкоду, завдану пожежею, стихійним лихом, катастрофою, бойовими діями, терористичним актом, збройним конфліктом, тимчасовою окупацією, та внутрішньо переміщеним особам.
Рішення про надання соціальних послуг екстрено (кризово) оформляється наказом центру про надання соціальних послуг екстрено (кризово). Акти про надання соціальних послуг екстрено (кризово), складені за формою, затвердженою Мінсоцполітики, надсилаються центром засновнику протягом одного місяця з дня надання соціальних послуг.
На час надання соціальних послуг екстрено (кризово) не визначається ступінь індивідуальних потреб отримувача соціальних послуг, не складається індивідуальний план надання соціальної послуги та не укладається договір про надання соціальної послуги (соціальних послуг).
У разі потреби в наданні соціальних послуг постійно центр вживає заходів для виготовлення отримувачу соціальних послуг усіх необхідних для надання соціальних послуг документів, після чого:
визначає ступінь індивідуальних потреб отримувача соціальної послуги;
встановлює групу рухової активності (у разі потреби);
визначає зміст та обсяг соціальних послуг;
складає індивідуальний план надання соціальної послуги;
видає наказ про взяття отримувача соціальних послуг на обслуговування;
укладає з отримувачем соціальних послуг договір про надання соціальної послуги (соціальних послуг).”;
в абзаці дванадцятому пункту 13 слово “автотранспортними” замінити словами “автомобільними транспортними”;
у пункті 14:
абзац перший викласти в такій редакції:
“14. Штатний розпис і фонд оплати праці працівників центру затверджуються відповідно до законодавства.”;
в абзаці другому слово “Типовий” замінити словом “Примірний”;
у пункті 16:
в абзаці другому слово “директором” замінити словом “засновником”;
доповнити пункт після абзацу другого новим абзацом такого змісту:
“Розмір плати за соціальні послуги залежить від змісту та обсягу послуг, що надаються.”.
У зв'язку з цим абзац третій вважати абзацом четвертим;
абзац другий пункту 17 викласти в такій редакції:
“З урахуванням потреб територіальної громади та можливостей засновника у центрі може бути запроваджено підсумований облік робочого часу відповідно до норм Кодексу законів про працю України.”;
у тексті Типового положення, крім абзацу сімнадцятого пункту 6, слова “адміністративно-територіальна одиниця/територіальна громада” в усіх відмінках замінити словами “адміністративно-територіальна одиниця” у відповідному відмінку.
3. У Порядку установлення диференційованої плати за надання соціальних послуг, затвердженому постановою Кабінету Міністрів України від 1 червня 2020 р. № 429 (Офіційний вісник України, 2020 р., № 46, ст. 1471):
1) у пункті 3:
абзац перший викласти в такій редакції:
“3. Диференційована плата за надання соціальних послуг в обсязі, визначеному державними стандартами соціальних послуг, установлюється органом, який приймає рішення про надання чи відмову у наданні соціальних послуг, або надавачем соціальних послуг, за винятком фізичних осіб, які надають соціальні послуги з догляду без провадження підприємницької діяльності, під час розгляду заяви про надання соціальних послуг (далі - заява) та документів, поданих відповідно до Порядку надання соціальних послуг особам з інвалідністю та особам похилого віку, які страждають на психічні розлади, затвердженого постановою Кабінету Міністрів України від 26 червня 2019 р. № 576 (Офіційний вісник України, 2019 р., № 55, ст. 1912; 2021 р., № 86, ст. 5484), і Порядку організації надання соціальних послуг, затвердженого постановою Кабінету Міністрів України від 1 червня 2020 р. № 587 “Про організацію надання соціальних послуг” (Офіційний вісник України, 2020 р., № 57, ст. 1781).”;
доповнити пункт абзацами такого змісту:
“У разі зміни обставин, що можуть вплинути на визначену граничну величину, отримувач соціальних послуг подає органу, який приймає рішення про надання соціальних послуг, заяву і декларацію про доходи та майновий стан особи, яка потребує надання соціальних послуг, за формою, затвердженою Мінсоцполітики.
Гранична величина для встановлення диференційованої плати за надання соціальних послуг стаціонарного догляду та паліативного догляду, що надаються стаціонарно у приміщенні надавача соціальних послуг, не переглядається у разі зміни складу сім'ї отримувача соціальних послуг (крім зміни у зв'язку із смертю членів сім'ї отримувача соціальних послуг).”;
2) абзац третій пункту 5 викласти в такій редакції:
“особам, які постраждали від торгівлі людьми і отримують соціальну допомогу відповідно до законодавства у сфері протидії торгівлі людьми, особам, які постраждали від домашнього насильства або насильства за ознакою статі, дітям з інвалідністю, особам з інвалідністю I групи, дітям-сиротам, дітям, позбавленим батьківського піклування, особам з їх числа віком до 23 років, сім'ям опікунів, піклувальників, прийомним сім'ям, дитячим будинкам сімейного типу, сім'ям патронатних вихователів, дітям, визначеним пунктом 5 частини шостої статті 13 Закону України “Про соціальні послуги”, особам, яким завдано шкоду пожежею, стихійним лихом, катастрофою, бойовими діями, терористичним актом, збройним конфліктом, тимчасовою окупацією. У цьому Порядку термін “шкода, завдана збройним конфліктом” означає, зокрема, матеріальну, фізичну, психологічну шкоду, яка була завдана особі/сім'ї та спричинила потрапляння такої особи/сім'ї у складні життєві обставини;”;
3) пункти 6 і 7 викласти в такій редакції:
“6. Середньомісячний сукупний дохід отримувача соціальних послуг для установлення диференційованої плати за надання соціальних послуг враховується за один квартал, що передує місяцю, що є попереднім до місяця звернення, шляхом електронної інформаційної взаємодії між інформаційно-комунікаційними системами органів влади, підприємств, установ, організацій та обчислюється шляхом ділення середньомісячного сукупного доходу сім'ї отримувача на кількість членів сім'ї, які включаються до її складу, за методикою обчислення середньомісячного сукупного доходу сім'ї, затвердженою Мінсоцполітики.
До запровадження електронної інформаційної взаємодії між інформаційно-комунікаційними системами органів влади, підприємств, установ, організацій отримувач соціальних послуг подає довідки/інші документи про доходи за один квартал, який передує місяцю, що є попереднім до місяця звернення.
7. Диференційована плата за надання соціальних послуг установлюється з дати укладення договору про надання соціальних послуг і переглядається надавачем соціальних послуг щороку з урахуванням установлених тарифів на соціальні послуги.
Під час надзвичайного або воєнного стану на території України або в окремих її місцевостях диференційована плата за надання соціальних послуг для осіб, які проживають/перебувають на територіях, на яких ведуться (велися) бойові дії, включених до переліку територій, на яких ведуться (велися) бойові дії або тимчасово окупованих Російською Федерацією, затвердженого Мінреінтеграції, не переглядається до припинення/скасування надзвичайного або воєнного стану та протягом місяця після припинення/скасування надзвичайного або воєнного стану.”.
{Пункт 4 втратив чинність на підставі Постанови КМ № 64 від 14.01.2026}