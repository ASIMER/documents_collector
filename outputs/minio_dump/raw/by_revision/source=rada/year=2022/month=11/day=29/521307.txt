КАБІНЕТ МІНІСТРІВ УКРАЇНИ
ПОСТАНОВА
від 29 листопада 2022 р. № 1333
Київ
Про затвердження Положення про проходження служби особами, які мають спеціальні звання Бюро економічної безпеки України
Відповідно до частини п'ятої статті 19 Закону України “Про Бюро економічної безпеки України” Кабінет Міністрів України постановляє:
Затвердити Положення про проходження служби особами, які мають спеціальні звання Бюро економічної безпеки України, що додається.
Прем'єр-міністр України
Д. ШМИГАЛЬ
Інд. 67
ЗАТВЕРДЖЕНО
постановою Кабінету Міністрів України
від 29 листопада 2022 р. № 1333
ПОЛОЖЕННЯ
про проходження служби особами, які мають спеціальні звання Бюро економічної безпеки України
Загальні положення
1. Це Положення визначає порядок проходження служби особами, які мають спеціальні звання БЕБ, у частині, що не суперечить законодавству про державну таємницю, та механізм присвоєння спеціальних звань, особливості обчислення стажу служби для виплати надбавки за вислугу років особам, які мають спеціальні звання БЕБ.
2. Рішення з питань проходження служби (зокрема присвоєння спеціального звання, призначення на посади та звільнення з посад, переведення по службі, звільнення із служби, надання відпустки) особами, які мають спеціальні звання БЕБ, оформлюються письмовими наказами по особовому складу на підставі документів, перелік та форма яких установлюється БЕБ.
3. Накази по особовому складу видають Директор БЕБ та керівники територіальних управлінь відповідно до повноважень, визначених Законом України “Про Бюро економічної безпеки України” (далі - Закон) та іншими законами, в частині, що не суперечить Закону.
4. Проходження служби в БЕБ регулюється Законом, цим Положенням та іншими нормативно-правовими актами.
5. На осіб, які мають спеціальні звання БЕБ, поширюються вимоги та обмеження, передбачені Законом України “Про запобігання корупції”, Законом, та обмеження, пов'язані із службою, встановлені іншими законами.
6. Особа не може бути призначена на посаду в БЕБ, якщо вона:
1) за рішенням суду визнана недієздатною або її дієздатність обмежена;
2) має судимість за вчинення кримінального правопорушення, якщо така судимість не погашена або не знята в установленому законом порядку, або на яку протягом останнього року накладалося адміністративне стягнення за вчинення правопорушення, пов'язаного з корупцією;
3) позбавлена відповідно до вироку чи постанови суду, що набрали законної сили, права займатися діяльністю, пов'язаною з виконанням функцій держави, або обіймати певні посади;
4) має громадянство (підданство) іноземної держави або є особою без громадянства;
5) у разі призначення матиме у прямому підпорядкуванні близьких їй осіб або буде прямо підпорядкована у зв'язку з виконанням повноважень близьким їй особам, визначеним Законом України “Про запобігання корупції”;
6) не пройшла спеціальної перевірки, передбаченої Законом України “Про запобігання корупції” (крім осіб, які працюють за трудовим договором), або не надала згоди на її проведення;
7) не пройшла перевірки, передбаченої Законом України “Про очищення влади”, або підпадає під заборону, встановлену Законом України “Про очищення влади”;
8) не подала передбачену Законом України “Про запобігання корупції” декларацію особи, уповноваженої на виконання функцій держави або місцевого самоврядування, за минулий рік (крім осіб, які працюють за трудовим договором);
9) має заборгованість із сплати аліментів на утримання дитини, сукупний розмір якої перевищує суму відповідних платежів за шість місяців з дня пред'явлення виконавчого документа до примусового виконання;
10) за станом здоров'я не здатна виконувати повноваження відповідно до висновку медичної комісії.
7. Проходження служби особами, які мають спеціальні звання БЕБ, відображається в особовій справі, порядок формування та ведення якої затверджується Директором БЕБ.
8. На осіб, які мають спеціальні звання БЕБ, поширюється Дисциплінарний статут Національної поліції з урахуванням особливостей, визначених Законом.
9. З метою визначення стану здоров'я особи, які мають спеціальні звання БЕБ, зобов'язані проходити медичну комісію, періодичну медичну комісію, а у разі потреби - цільову медичну комісію.
Порядок проходження медичної комісії та медичного огляду особами, які мають спеціальні звання БЕБ, встановлюється Директором БЕБ.
10. Особи, які мають спеціальні звання БЕБ, не можуть під час проходження служби:
1) займатися іншою оплачуваною (крім викладацької, наукової і творчої діяльності, медичної практики, інструкторської та суддівської практики із спорту) або підприємницькою діяльністю, якщо інше не передбачено Конституцією або законами України;
2) входити до складу правління, інших виконавчих чи контрольних органів, наглядової ради підприємства або організації, що має на меті одержання прибутку (крім випадків, коли особи виконують функції з управління акціями (частками, паями), що належать державі чи територіальній громаді, та представляють інтереси держави чи територіальної громади в раді (спостережній раді), ревізійній комісії господарської організації), якщо інше не передбачено Конституцією або законами України;
3) входити до складу виборчої комісії.
11. Особи, які мають спеціальні звання БЕБ, належать до працівників БЕБ. Статус осіб, які мають спеціальні звання БЕБ, підтверджується службовим посвідченням. Положення про службове посвідчення затверджується наказом БЕБ.
12. Особи, які мають спеціальні звання БЕБ, вважаються такими, що виконують обов'язки служби:
1) за місцем розташування БЕБ та його територіальних управлінь або в іншому місці протягом робочого часу, включаючи перерви, встановлені правилами внутрішнього розпорядку;
2) під час прямування на службу або із служби, службових поїздок, відряджень, повернення до місця служби;
3) під час перебування поза місцем розташування БЕБ та його територіальних управлінь, якщо під час такого перебування вони виконують свої обов'язки або відряджені (направлені) за наказом (розпорядженням) Директора БЕБ (керівника територіального управління БЕБ).
Призначення на посаду
13. На вакантну посаду гласного/негласного штатного працівника, який має спеціальне звання БЕБ, призначається особа, переможець конкурсу або гласний/негласний штатний працівник у разі його переведення на рівнозначну, нижчу вакантну посаду або на вищу посаду.
14. На вакантну посаду гласного/негласного штатного працівника БЕБ призначається переможець конкурсу, який пройшов медичну комісію та здатний за станом здоров'я ефективно виконувати відповідні службові обов'язки.
15. Трудові відносини з особою, яка прийнята на службу в БЕБ, розпочинаються з дня призначення на посаду такої особи.
16. Під час призначення на посаду в БЕБ особа попереджається про проведення щодо неї перевірки на доброчесність та моніторингу способу життя, про що надає згоду.
17. Особи, які вперше призначаються на посади, що передбачають спеціальні звання БЕБ, та у відповідних випадках пройшли встановлений строк стажування, складають присягу такого змісту:
“Я, (_____________________________), вступаючи на службу до Бюро
(прізвище, власне ім'я, по батькові)
економічної безпеки України, усвідомлюючи свою високу відповідальність, присягаю завжди залишатися відданим Українському народові, неухильно додержуватися Конституції та законів України, поважати та охороняти права, свободи і законні інтереси людини і громадянина, честь держави, бути чесним, сумлінним і дисциплінованим, зберігати державну та іншу охоронювану законом таємницю”.
Після складення присяги особа підписує текст присяги, що зберігається в її особовій справі. Порядок складення присяги встановлюється Директором БЕБ.
18. Особи, які не мають досвіду роботи в державних органах на посадах, пов'язаних з оперативно-розшуковою діяльністю, проведенням досудового розслідування, після проходження конкурсу на зайняття посади детектива проходять обов'язкове стажування в БЕБ строком від трьох до шести місяців.
Порядок стажування в БЕБ визначається Директором БЕБ.
На період проходження стажування в БЕБ на особу поширюються соціальні гарантії, передбачені для працівників БЕБ відповідно до Закону. Період стажування зараховується до страхового стажу, а також до вислуги років у БЕБ.
Після проходження конкурсу особи, які мають спеціальні звання БЕБ, можуть направлятися на спеціальну підготовку, зокрема первинну професійну підготовку. Порядок, організація та строки проведення спеціальної підготовки визначаються наказом БЕБ.
19. До осіб, які мають спеціальні звання БЕБ, відносяться особи, які є гласними/негласними штатними працівниками, які склали присягу та проходять службу на посадах у БЕБ і яким присвоєно спеціальне звання БЕБ.
20. З метою безперебійного функціонування БЕБ одночасно з прийняттям рішення про оголошення конкурсу на зайняття вакантних посад гласних/негласних штатних працівників, які мають спеціальні звання БЕБ, до призначення особи на таку посаду Директор БЕБ може прийняти рішення про покладення виконання обов'язків за вакантними посадами гласних/негласних штатних працівників, які мають спеціальні звання БЕБ, на працівника, який має спеціальне звання БЕБ, визначеного наказом БЕБ у порядку, передбаченому пунктом 21 цього Положення.
21. У зв'язку із службовою необхідністю на особу, яка має спеціальне звання БЕБ та займає штатну посаду, може бути покладено тимчасове виконання обов'язків за іншою посадою, а саме:
1) вакантною - за її згодою;
2) невакантною - у разі тимчасової відсутності або внаслідок усунення чи відсторонення від посади особи, яка займає таку посаду, незалежно від її згоди.
Безперервний строк тимчасового виконання обов'язків не повинен перевищувати трьох місяців. Тимчасове виконання обов'язків покладається наказом Директора БЕБ (керівника територіального управління БЕБ).
22. Особа, яка має спеціальне звання БЕБ, щодо якої проводиться службове розслідування, може бути відсторонена від виконання службових обов'язків у порядку, визначеному Дисциплінарним статутом Національної поліції України.
23. Особа, яка має спеціальне звання БЕБ, вважається відстороненою від виконання службових обов'язків з дня видання відповідного наказу до дня видання наказу про допуск до виконання службових обов'язків за займаною посадою.
Види спеціальних звань середнього, старшого та вищого начальницького складу БЕБ, їх присвоєння, позбавлення, пониження та поновлення
24. Установлюються такі спеціальні звання БЕБ:
1) спеціальні звання середнього начальницького складу:
лейтенант Бюро економічної безпеки;
старший лейтенант Бюро економічної безпеки;
капітан Бюро економічної безпеки;
2) спеціальні звання старшого начальницького складу:
майор Бюро економічної безпеки;
підполковник Бюро економічної безпеки;
полковник Бюро економічної безпеки;
3) спеціальні звання вищого начальницького складу:
генерал-майор Бюро економічної безпеки;
генерал-лейтенант Бюро економічної безпеки;
генерал-полковник Бюро економічної безпеки.
25. Спеціальні звання середнього та старшого начальницького складу БЕБ присвоюються виключно наказами Директора БЕБ.
26. Спеціальні звання середнього та старшого начальницького складу БЕБ особам, які проходять службу на посадах у територіальних управліннях БЕБ, присвоюються наказами Директора БЕБ за поданням керівників територіальних управлінь БЕБ.
27. Спеціальні звання вищого начальницького складу БЕБ присвоюються особам, які мають спеціальні звання БЕБ, Президентом України за поданням Директора БЕБ.
28. Громадянам, уперше прийнятим на службу та призначеним на посади, що підлягають заміщенню особами, які мають спеціальні звання БЕБ, наказами Директора БЕБ присвоюється звання лейтенанта БЕБ.
Спеціальні звання начальницького складу присвоюються наказами Директора БЕБ одночасно з прийняттям рішення про прийняття на службу та призначенням на посаду в центральний апарат БЕБ.
Спеціальні звання начальницького складу в територіальних управліннях БЕБ присвоюються наказами Директора БЕБ після прийняття рішення про прийняття на службу та призначення на посаду за поданням керівників територіальних управлінь БЕБ.
Послідовність спеціальних звань середнього, старшого та вищого начальницького складу БЕБ визначається відповідно до статті 26 Закону.
29. Установлюються такі строки вислуги у спеціальних званнях:
лейтенант Бюро економічної безпеки - два роки;
старший лейтенант Бюро економічної безпеки - три роки;
капітан Бюро економічної безпеки - чотири роки;
майор Бюро економічної безпеки - чотири роки;
підполковник Бюро економічної безпеки - п'ять років.
Строк вислуги у званні полковника Бюро економічної безпеки не встановлюється.
30. Чергові спеціальні звання БЕБ присвоюються після закінчення строку вислуги в попередньому званні, якщо інше не визначено цим Положенням, за умови відповідності спеціального звання, що присвоюється, спеціальному званню, передбаченому займаною штатною посадою, відсутності не знятих дисциплінарних стягнень.
31. Строк вислуги в спеціальному званні обчислюється від дня підписання наказу про присвоєння спеціального звання.
32. Особам, повторно прийнятим на службу в БЕБ, до вислуги років у спеціальному званні зараховується строк вислуги у званні до звільнення із служби.
33. Достроково спеціальні звання БЕБ можуть бути присвоєні на звання вище наказом Директора БЕБ в порядку заохочення після закінчення не менше половини визначеного строку вислуги в спеціальному званні (у разі дострокового присвоєння спеціального звання посмертно - незалежно від строку вислуги в попередньому спеціальному званні та займаній штатній посаді) у разі відповідності спеціального звання, що присвоюється, спеціальному званню, передбаченому займаною штатною посадою.
Обчислення стажу служби для виплати надбавки за вислугу років особам, які мають спеціальні звання БЕБ
34. Для обчислення періодів служби для виплати надбавки за вислугу років особам, які мають спеціальні звання БЕБ, зараховується служба, визначена в пункті 1 постанови Кабінету Міністрів України від 17 липня 1992 р. № 393 “Про порядок обчислення вислуги років, призначення та виплати пенсій і грошової допомоги особам, які мають право на пенсію відповідно до Закону України “Про пенсійне забезпечення осіб, звільнених з військової служби, та деяких інших осіб”, крім військовослужбовців строкової служби і членів їх сімей та прирівняних до них осіб” (ЗП України, 1992 р., № 7, ст. 182; Офіційний вісник України, 2022 р., № 18, ст. 969), у календарному обчисленні (один місяць служби за один місяць).
Порядок обчислення стажу для виплати надбавки за вислугу років особам, які мають спеціальні звання БЕБ, встановлюється Директором БЕБ.
35. До вислуги років особам, які мають спеціальні звання БЕБ, додатково зараховується час їх навчання (незалежно від форми навчання) у цивільних закладах вищої освіти, а також в інших закладах освіти, після закінчення яких присвоюється офіцерське (спеціальне) звання, до вступу на службу до БЕБ або до призначення на відповідну посаду в межах до п'яти років із розрахунку один рік навчання за шість місяців служби.
Призначення, переведення по службі осіб, які мають спеціальні звання БЕБ
36. Призначення, переведення осіб, які мають спеціальні звання БЕБ, здійснюється:
1) на вищі посади - за поданням конкурсних комісій, що проводять конкурс на зайняття посад працівників БЕБ у порядку, передбаченому Законом;
2) на рівнозначні посади для більш ефективного виконання покладених завдань з урахуванням інтересів служби у межах підрозділів центрального апарату та територіальних управлінь БЕБ - у зв'язку із проведенням організаційно-штатних заходів, скороченням штату або посад;
3) на нижчі посади у межах підрозділів центрального апарату та територіальних управлінь БЕБ:
у зв'язку із проведенням організаційно-штатних заходів, скороченням штату або посад в разі неможливості призначення на рівнозначну посаду;
за станом здоров'я - на підставі рішення медичної комісії;
за ініціативою особи, яка має спеціальне звання БЕБ.
37. Переведення осіб, які мають спеціальні звання БЕБ, на вищі посади, рівнозначні посади та нижчі посади здійснюється виключно за згодою таких осіб. У наказах по особовому складу про переведення осіб, які мають спеціальні звання БЕБ, на нижчі або рівнозначні посади зазначаються підстави такого переведення.
Переведення особи, яка має спеціальне звання БЕБ, може здійснюватися за її ініціативою, ініціативою прямих керівників (начальників), які порушили питання про таке переведення.
Особи, які мають спеціальне звання БЕБ, зобов'язані проходити службу там, де це викликано інтересами служби і обумовлено наказами керівника, до повноважень якого належить право призначення на посаду та звільнення з посади особи, яка має спеціальне звання БЕБ.
Переведення особи, яка має спеціальне звання БЕБ, здійснюється на підставі наказу про звільнення із займаної посади та направлення для подальшого проходження служби до територіального управління БЕБ та наказу про призначення на посаду в територіальному управлінні БЕБ, до якого переводиться особа, яка має спеціальне звання БЕБ.
38. Посада вважається вищою, якщо за такою посадою передбачено вище спеціальне звання БЕБ, а за умови рівних спеціальних звань БЕБ - більший розмір посадового окладу. У разі коли за керівною посадою передбачено нижче спеціальне звання БЕБ, але вищий посадовий оклад порівняно з посадою, що не є керівною, вищою вважається керівна посада. Рівнозначними посадами вважаються посади, до яких визначені однакові посадові оклади, спеціальне звання БЕБ.
39. У разі організаційно-штатних змін, внаслідок яких скорочується посада особи, яка має спеціальне звання БЕБ, така особа персонально письмово попереджається про можливе наступне звільнення із служби за два місяці до такого звільнення.
Перебування особи, посада якої скорочена, на лікарняному, у відрядженні чи у відпустці не є перешкодою для її призначення на іншу посаду або звільнення із служби відповідно до цього Положення, за умови наявності персонального письмового попередження у строк, встановлений абзацом першим цього пункту. Датою звільнення в цьому разі є останній день відрядження, відпустки, лікарняного.
У разі організаційно-штатних змін переважне право на залишення на службі у БЕБ надається особам з більш високими кваліфікацією та досягненнями у службовій діяльності. За рівних умов щодо кваліфікації та досягнень у службовій діяльності перевага в залишенні на службі надається особам, які мають таке право відповідно до вимог законодавства.
40. Особи, які мають спеціальні звання БЕБ, можуть бути переведені у центральному апараті БЕБ, з територіальних управлінь БЕБ до центрального апарату БЕБ, а також з центрального апарату БЕБ до територіальних управлінь БЕБ та між територіальними управліннями БЕБ за їх згодою на іншу нижчу або рівнозначну вакантну або тимчасово вакантну посаду, крім посад керівників територіальних управлінь БЕБ та їх заступників, керівників підрозділів центрального апарату БЕБ та їх заступників, які призначаються на посаду та звільняються з посади Директором БЕБ за поданням конкурсних комісій, що проводять конкурс на зайняття посад працівників БЕБ.
Підготовка, перепідготовка, підвищення кваліфікації осіб, які мають спеціальні звання БЕБ
41. Підготовка, перепідготовка, підвищення кваліфікації осіб, які мають спеціальні звання БЕБ, здійснюються відповідно до цього Положення, Законів України “Про освіту”, “Про вищу освіту” та інших законодавчих актів України.
42. Особи, які мають спеціальні звання БЕБ, у разі потреби можуть направлятися на спеціальну підготовку з метою отримання знань та навичок практичної діяльності.
Положення про підготовку, перепідготовку, підвищення кваліфікації осіб, які мають спеціальні звання БЕБ, визначається Директором БЕБ.
Службовий час і час відпочинку
43. Особливий характер служби в БЕБ містить такі спеціальні умови для певних категорій осіб, які мають спеціальні звання БЕБ:
1) служба у святкові та неробочі дні;
2) служба позмінно;
3) служба в нічний час.
44. Розподіл службового часу осіб, які мають спеціальні звання БЕБ, визначається розпорядком дня, який затверджується Директором БЕБ (керівниками територіальних управлінь БЕБ).
45. Для осіб, які мають спеціальні звання БЕБ, установлюється п'ятиденний робочий тиждень з двома вихідними днями.
46. Вихідні, святкові та неробочі дні є днями відпочинку для всіх осіб, які мають спеціальні звання БЕБ, крім залучених до виконання службових обов'язків.
47. Особам, які мають спеціальні звання БЕБ, крім осіб, які мають спеціальні звання БЕБ та працюють у змінному режимі, відповідний час для відпочинку в порядку компенсації надається протягом двох наступних місяців.
48. Особи, які мають спеціальні звання БЕБ, в разі тимчасової непрацездатності звільняються від виконання службових обов'язків на час такої непрацездатності.
49. Особи, які мають спеціальні звання БЕБ, увільняються від виконання службових обов'язків у разі призову (прийняття) на військову службу під час дії особливого періоду на строк до його закінчення або до дня фактичного звільнення із служби.
Права, обов'язки та відповідальність
50. Особи, які мають спеціальні звання БЕБ, користуються правами і виконують службові обов'язки відповідно до законодавства та цього Положення.
51. За протиправні дії чи бездіяльність під час виконання службових обов'язків особи, які мають спеціальні звання БЕБ, несуть відповідальність згідно з вимогами закону.
52. Особи, які мають спеціальні звання БЕБ, яким стала відома інформація про протиправні дії чи бездіяльність іншого працівника БЕБ, зобов'язані негайно повідомити про це Директору БЕБ та підрозділу, який забезпечує здійснення заходів з питань особистої безпеки працівників БЕБ.
53. Особи, які мають спеціальні звання БЕБ, зобов'язані:
чесно і сумлінно додержуватися присяги працівника БЕБ, Конституції та законів України;
добросовісно і в повному обсязі виконувати покладені на них згідно із займаною посадою службові обов'язки, накази безпосередніх та прямих керівників;
додержуватися правил професійної етики;
додержуватися вимог антикорупційного законодавства;
берегти та підтримувати в належному стані передані їм у користування майно, озброєння і техніку;
постійно підвищувати рівень професійних знань, удосконалювати свою майстерність;
виявляти повагу до колег по службі, дотримуватися правил внутрішнього розпорядку;
сприяти підтриманню порядку і дисципліни;
звертатись із службових питань до свого безпосереднього керівника і з його дозволу - до прямого керівника, з особистих питань - до свого керівника відповідно до повноважень;
доповідати своїм безпосереднім керівникам про події та обставини, що стосуються виконання службових обов'язків, а також про зроблені їм іншими керівниками зауваження;
додержуватися вимог безпеки, вживати заходів до запобігання захворюванню, травматизму, повсякденно підвищувати рівень фізичної підготовки;
своєчасно подавати відомості про себе, що мають значення для проходження служби у БЕБ (зміна місця проживання, здобуття освіти, притягнення до адміністративної та кримінальної відповідальності);
повідомляти безпосередньому керівникові про місце свого перебування під час відпустки та у разі відсутності на службі з інших поважних причин (перебування на лікарняному тощо);
з гідністю і честю поводитися в позаслужбовий час.
54. Особи, які мають спеціальні звання БЕБ, під час виконання покладених на них обов'язків підпорядковуються тільки своєму безпосередньому та прямому керівнику.
Ніхто, крім безпосереднього і прямого керівника (за винятком випадків, прямо передбачених законом), не може надавати будь-які письмові чи усні вказівки, вимоги, доручення особам, які мають спеціальні звання БЕБ, або іншим способом втручатися в законну діяльність осіб, які мають спеціальні звання БЕБ, зокрема діяльність, пов'язану з кримінальним провадженням або провадженням у справах про адміністративні правопорушення.
55. Особи, які мають спеціальні звання БЕБ, надають пояснення з приводу справ та матеріалів, які перебувають у них в провадженні, а також надають їх для ознайомлення лише у випадках та в порядку, визначених законом.
56. Ніхто не має права покласти на осіб, які мають спеціальні звання БЕБ, виконання обов'язків, не визначених Законом, цим Положенням, положенням про структурний підрозділ, а також посадовою інструкцією.
57. Втручання в діяльність осіб, які мають спеціальні звання БЕБ, перешкоджання виконанню ними відповідних повноважень, невиконання законних вимог осіб, які мають спеціальні звання БЕБ, тягне за собою відповідальність, передбачену законом.
58. Особи, які мають спеціальні звання БЕБ:
1) забезпечуються належними умовами для виконання покладених на них службових обов'язків;
2) отримують в установленому порядку інформацію, зокрема з обмеженим доступом, та матеріали, необхідні для належного виконання покладених на них обов'язків;
3) користуються повноваженнями, передбаченими Законом, незалежно від посади, яку вони займають, місцезнаходження і часу;
4) у повному обсязі користуються гарантіями соціального захисту, передбаченими Законом України “Про Національну поліцію” та іншими актами законодавства;
5) мають право ініціювати проведення службового розслідування з метою зняття безпідставних, на їх думку, звинувачень або підозри щодо порушення ними законодавства, службової дисципліни, зловживань чи інших правопорушень у службовій діяльності.
Відпустки
59. Особам, які мають спеціальні звання БЕБ, надаються щорічні чергові оплачувані відпустки в порядку та тривалістю, визначених цим Положенням.
60. Додаткові відпустки у зв'язку з навчанням, творчі відпустки, соціальні відпустки, відпустки без збереження заробітної плати (грошового забезпечення) та інші види відпусток надаються відповідно до законодавства про відпустки.
61. Тривалість щорічної основної оплачуваної відпустки осіб, які мають спеціальні звання БЕБ, становить 30 календарних днів. Під час визначення тривалості щорічної основної відпустки, що надається особам, які мають спеціальні звання БЕБ, святкові та неробочі дні не враховуються.
62. За кожний повний календарний рік вислуги років, який обчислюється відповідно до вимог пункту 35 цього Положення, після досягнення п'ятирічного стажу служби особі, яка має спеціальні звання БЕБ, надається один календарний день додаткової оплачуваної відпустки, але не більш як 15 календарних днів.
63. Щорічна основна відпустка надається протягом календарного року.
64. Щорічна відпустка на прохання особи, яка має спеціальні звання БЕБ, може бути поділена на частини за умови, що основна її безперервна частина становить не менше 10 календарних днів.
65. Конкретний період надання щорічних відпусток у межах, установлених графіком, узгоджується між особою, яка має спеціальне звання БЕБ, і відповідним керівником, який зобов'язаний письмово повідомити такій особі про дату початку відпустки не пізніш як за два тижні до встановленого графіком строку.
66. Тривалість щорічної основної відпустки у році початку служби обчислюється з розрахунку 1/12 тривалості відпустки, на яку має право особа, яка має спеціальне звання БЕБ, за кожний повний місяць служби до кінця календарного року.
67. За не використану в році звільнення відпустку особі, яка має спеціальне звання БЕБ, яка звільняється з БЕБ, виплачується грошова компенсація відповідно до законодавства.
68. Особі, яка має спеціальне звання БЕБ, яка звільняється із служби, крім особи, яка звільняється за станом здоров'я та у зв'язку із скороченням штатів або проведенням організаційно-штатних заходів, надається за її бажанням щорічна основна відпустка з розрахунку 1/12 тривалості відпустки, на яку вона має право згідно з цим Положенням, за кожний повний місяць служби у році звільнення, пропорційно відпрацьованому часу.
69. У разі звільнення особи, яка має спеціальне звання БЕБ, до закінчення календарного року, за який вона вже використала щорічну основну та щорічну додаткову відпустки, проводиться відрахування грошового забезпечення, нарахованого та виплаченого за частину чергової відпустки, наданої за невідпрацьований період календарного року.
70. Відкликання особи, яка має спеціальне звання БЕБ, із щорічної основної відпустки керівником, який її надав, допускається лише у разі службової необхідності. Невикористана частина щорічної основної відпустки за згодою сторін переноситься на інший період з додержанням вимог законодавства про відпустки.
71. Особі, яка має спеціальне звання БЕБ, що захворіла під час щорічної основної відпустки або щорічної додаткової відпустки, строк зазначеної відпустки продовжується наказом щодо особового складу після її одужання керівника, який надав відпустку, на кількість невикористаних днів відпустки відповідно до листків непрацездатності.
Звільнення із служби
72. Особа, яка має спеціальне звання БЕБ, звільняється із служби:
1) за станом здоров'я - на підставі висновку медичної комісії про непридатність або обмежену придатність до служби;
2) у зв'язку із скороченням штату - у разі неможливості використання на службі у зв'язку із скороченням посад або проведенням організаційно-штатних заходів, про що особи, які мають спеціальні звання БЕБ, попереджаються за два місяці, та за умови неможливості або відсутності згоди особи на переведення на іншу посаду;
3) у разі набрання законної сили рішенням суду щодо притягнення до відповідальності за вчинення адміністративного правопорушення, пов'язаного з корупцією, або кримінального правопорушення, а також рішенням суду про визнання її активів або активів, набутих за її дорученням іншими особами, або в інших передбачених статтею 290 Цивільного процесуального кодексу України випадках, необґрунтованими та їх стягнення в дохід держави;
4) у зв'язку з наявністю реального чи потенційного конфлікту інтересів у порядку, визначеному Законом України “Про запобігання корупції”;
5) у зв'язку з переходом у встановленому порядку на роботу до інших державних органів (організацій);
6) у зв'язку з реалізацією дисциплінарного стягнення у вигляді звільнення із служби, накладеного відповідно до Дисциплінарного статуту Національної поліції;
7) за власним бажанням;
8) за угодою сторін;
9) у разі неможливості переведення на іншу посаду у зв'язку з прямим підпорядкуванням близькій особі;
10) у зв'язку з набуттям громадянства іноземної держави;
11) у випадку встановлення невідповідності займаній посаді під час випробувального строку;
12) у зв'язку з призовом (прийняттям) на військову службу, крім випадків, коли за працівником зберігаються місце роботи, посада відповідно до законодавства про працю.
73. Проходження служби в БЕБ припиняється у разі:
1) смерті (загибелі) особи, яка має спеціальне звання БЕБ, - на підставі свідоцтва про смерть;
2) визнання судом особи, яка має спеціальне звання БЕБ, безвісно відсутньою чи оголошення померлою - на підставі відповідного рішення суду, що набрало законної сили.
74. Звільнення осіб, які мають спеціальні звання БЕБ, із служби здійснюється Директором БЕБ та керівниками територіальних управлінь БЕБ відповідно до повноважень, визначених Законом, іншими нормативно-правовими актами.
75. Останнім днем проходження служби у БЕБ вважається день звільнення особи, яка має спеціальне звання БЕБ, з БЕБ відповідно до наказу БЕБ щодо особового складу.