КАБІНЕТ МІНІСТРІВ УКРАЇНИ
ПОСТАНОВА
від 14 січня 2026 р. № 25
Київ
Про внесення змін до опису та зразків форменого одягу і відповідних знаків розрізнення осіб рядового і начальницького складу служби цивільного захисту
Кабінет Міністрів України постановляє:
1. Внести до опису та зразків форменого одягу і відповідних знаків розрізнення осіб рядового і начальницького складу служби цивільного захисту, затверджених постановою Кабінету Міністрів України від 14 лютого 2018 р. № 81 “Про затвердження опису та зразків форменого одягу і відповідних знаків розрізнення осіб рядового і начальницького складу служби цивільного захисту та норм забезпечення форменим одягом” (Офіційний вісник України, 2018 р., № 18, ст. 613), зміни, що додаються.
2. Установити, що видача предметів форменого одягу особам рядового і начальницького складу служби цивільного захисту за новим описом і зразками здійснюється після закінчення строків носіння раніше виданого форменого одягу.
Прем'єр-міністр України
Ю. СВИРИДЕНКО
Інд. 75
ЗАТВЕРДЖЕНО
постановою Кабінету Міністрів України
від 14 січня 2026 р. № 25
ЗМІНИ,
що вносяться до опису та зразків форменого одягу і відповідних знаків розрізнення осіб рядового і начальницького складу служби цивільного захисту
1. Розділ “Костюм літній повсякденний робочий” викласти в такій редакції:
“Костюм літній повсякденний робочий
Костюм літній повсякденний робочий виготовляється з тканини бавовняної або змішаної, гладко пофарбованої темно-синього кольору.
Куртка від костюма літнього повсякденного робочого з центральною внутрішньою застібкою на тасьму “блискавка” та текстильною застібкою. На середній частині лівої пілочки розміщується платформа з текстильної застібки для кріплення накладного погона. Пілочки з відрізною кокеткою та горизонтальною відрізною по лінії талії нижньою частиною. Середня частина пілочки утворює кишеню з одним входом - попереду, що застібається на тасьму “блискавка”. Спинка пряма з відрізною кокеткою та відрізними бочками, що утворюють бічні складки, направлені від середини. Рукава сорочкового покрою складаються з верхньої та нижньої частин. Верхня частина з кишенею, що застібається на тасьму “блискавка”. Вхід у кишеню з боку пілочки. Ширина рукавів по низу регулюється застібанням пат на текстильну застібку. На ділянках ліктів посилюючі накладки. У горловину вшито комір-стійку.
Допускається доповнення конструкції елементами, що покращують експлуатаційні та ергономічні властивості.
Штани від костюма літнього повсякденного робочого з боковими кишенями, відрізним поясом, який застібається на один ґудзик та тасьму “блискавка” в середньому шві передніх половинок. У бічних швах кишені підсилені накладками. По верхньому краю штанів нашиті сім хомутиків. Передні половинки з м'якими складками. На ділянці колін передніх половинок розміщені посилюючі накладки у вигляді кишень для розташування демпферних вставок, які по нижньому краю застібаються на текстильну застібку. Задні половинки з двох частин мають відрізні кокетки та підсилюючі накладки. Знизу в бокові шви вшито еластичну стрічку у вигляді стремена.
На ділянці бокових швів нашиті пати для регулювання штанів по низу за допомогою текстильної застібки.
Допускається доповнення конструкції елементами, що покращують експлуатаційні та ергономічні властивості.
”.
2. Розділ “Куртка зимова повсякденна робоча” викласти в такій редакції:
“Куртка зимова повсякденна робоча
Куртка складається із двох частин - куртки верхньої та куртки нижньої.
Куртка зимова повсякденна робоча (верхня) виготовляється з плащової тканини темно-синього кольору з мембранним покриттям, прямого силуету на підкладці з центральною застібкою на тасьму “блискавка” і планкою з потайною застібкою на петлі та ґудзики. На планці нашито текстильну застібку для кріплення погона.
Пілочки з кокетками, з прорізними нагрудними і накладними нижніми кишенями. Нагрудні кишені із зустрічними листочками, які застібаються на текстильну застібку. Нижні кишені подвійні, об'ємної форми з клапанами, на потайній застібці, на петельку та ґудзик. Паралельно бічних країв нижніх кишень додаткові кишені “у рамку”. Мішковина кишень із флісу. У середині куртки внутрішні прорізні нагрудні кишені “у рамку”, що застібаються на тасьму “блискавка”, розташовані горизонтально.
Кокетка спинки суцільна з кокетками переду. Спинка подовжена з фігурними складками і накладкою.
Ширина куртки по лінії талії регулюється за допомогою еластичного шнура і фіксаторів.
Рукава вшивні, двошовні. У верхній частині рукавів розташовані прорізні кишені з листочками, що застібаються на тасьму “блискавка”. Рукава з налокітниками. Низ рукавів на манжетах, обсяг яких регулюється патами на текстильній застібці.
Комір-стійка застібається на текстильну застібку.
Капюшон вточений всередині на флісі.
У середині куртки в бічних швах і по низу рукавів вставлені хлястики з пасової стрічки для кріплення верхньої куртки до нижньої.
Шви куртки проклеєні. Етикетка з позначенням розміру вставляється в шов приточування коміра поруч з вішалкою.
Допускається доповнення конструкції елементами, що покращують експлуатаційні та ергономічні властивості.
Куртка зимова повсякденна робоча (нижня) з плащової тканини або флісу темно-синього кольору, прямого силуету на утепленій підкладці або без неї з центральною застібкою на тасьму “блискавка”. У верхній лівій частині куртки текстильна застібка для кріплення погона.
Пілочки з кокеткою. На пілочках нижні прорізні кишені з листочками, які застібаються на тасьму “блискавка”. Вхід у кишеню з боку борту пілочки.
Спинка з кокеткою. Рукава вшивні, двошовні. Низ рукавів оброблений пришивними манжетами з трикотажного полотна. У рукавних бічних швах на ділянці пахв оброблені вентиляційні канали у вигляді вставок із синтетичного трикотажного сітчастого полотна. Комір-стійка подвійний з трикотажного полотна.
З внутрішньої сторони лівої пілочки на підборті розташована прорізна кишеня, яка застібається на тасьму “блискавка”.
Низ куртки оброблений швом із закритим зрізом. Ширина куртки по низу регулюється за допомогою куліси з еластичним шнуром і фіксаторами.
У нижній частині бічних і рукавних швів куртки, шві ушивання коміра вшита текстильна стрічка у вигляді петельки для кріплення до верхньої куртки.
Допускається доповнення конструкції елементами, що покращують експлуатаційні та ергономічні властивості.
”.
3. Розділ “Напівкомбінезон зимовий повсякденний робочий” викласти в такій редакції:
“Напівкомбінезон зимовий повсякденний робочий
Напівкомбінезон утеплений з підвищеним нагрудником і спинкою виготовляється з плащової тканини темно-синього кольору з мембранним покриттям. Центральна застібка нагрудника на петельках та ґудзиках, гульфику на тасьму “блискавка”. Спинка із середнім швом. Передні половинки напівкомбінезона з бічними внутрішніми кишенями, на входах в які нашивні планки. На передніх половинках нашивні підсилювальні накладки - наколінники.
Задні половинки з підсилювальними накладками в ділянці сидіння.
По лінії талії напівкомбінезон регулюється еластичною стрічкою і хомутиками під ремінь.
По довжині напівкомбінезон регулюється бретелями з еластичною стрічкою і фастексами.
У центральній частині бічних швів напівкомбінезона вентиляційні отвори, які застібаються на тасьму “блискавка”, прикриті планками.
Штани напівкомбінезона на підкладці з утеплювачем.
Допускається доповнення конструкції елементами, що покращують експлуатаційні та ергономічні властивості.
”.
4. В абзаці першому глави “Нарукавний знак органів і підрозділів цивільного захисту” розділу “Знаки розрізнення” цифри і слово “9,5 сантиметра” замінити цифрою і словом “8 сантиметрів”.