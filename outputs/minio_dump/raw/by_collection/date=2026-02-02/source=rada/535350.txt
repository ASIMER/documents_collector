КАБІНЕТ МІНІСТРІВ УКРАЇНИ
ПОСТАНОВА
від 8 травня 2024 р. № 518
Київ
{Постанова втратила чинність на підставі Постанови КМ № 38 від 14.01.2026}
Про утворення штабу з підготовки об'єктів житлово-комунального господарства та паливно-енергетичного комплексу до осінньо-зимового періоду 2024/25 року під час воєнного стану
{Із змінами, внесеними згідно з Розпорядженням КМ
№ 895-р від 20.09.2024
Постановою КМ
№ 272 від 07.03.2025}
Кабінет Міністрів України постановляє:
1. Утворити штаб з підготовки об'єктів житлово-комунального господарства та паливно-енергетичного комплексу до осінньо-зимового періоду 2024/25 року під час воєнного стану у складі згідно з додатком.
2. Затвердити Положення про штаб з підготовки об'єктів житлово-комунального господарства та паливно-енергетичного комплексу до осінньо-зимового періоду 2024/25 року під час воєнного стану, що додається.
Прем'єр-міністр України
Д. ШМИГАЛЬ
Інд. 37
Додаток
до постанови Кабінету Міністрів України
від 8 травня 2024 р. № 518
СКЛАД
штабу з підготовки об'єктів житлово-комунального господарства та паливно-енергетичного комплексу до осінньо-зимового періоду 2024/25 року під час воєнного стану
Віце-прем'єр-міністр з відновлення України - Міністр розвитку громад та територій, голова штабу
Перший заступник (заступник) Міністра розвитку громад та територій, заступник голови штабу
Перший заступник (заступник) Міністра енергетики, заступник голови штабу
Заступник директора департаменту - начальник відділу теплопостачання Департаменту комунальних послуг Мінрозвитку, секретар штабу
Директор Департаменту комунальних послуг Мінрозвитку
Заступник Міністра економіки
Перший заступник (заступник) Міністра соціальної політики
Перший заступник Міністра охорони здоров'я
{Позицію виключено на підставі Постанови КМ № 272 від 07.03.2025}
Заступник Міністра фінансів
Член НКРЕКП (за згодою)
Заступник Голови ДСНС
Генеральний директор директорату електроенергетичного комплексу та розвитку ринку електричної енергії Міненерго
Член правління НАК “Нафтогаз України” (за згодою)
Генеральний директор ТОВ “ГК “Нафтогаз Трейдинг” (за згодою)
Виконавчий директор Асоціації міст України (за згодою)
Президент Міжгалузевої Асоціації з розвитку систем теплопостачання “Укртеплокомуненерго” (за згодою)
Голова Комітету Верховної Ради України з питань енергетики та житлово-комунальних послуг (за згодою)
Перший заступник голови Комітету Верховної Ради України з питань енергетики та житлово-комунальних послуг (за згодою)
Голова підкомітету з питань енергетичної безпеки Комітету Верховної Ради України з питань енергетики та житлово-комунальних послуг (за згодою)
Голова підкомітету з питань адаптації законодавства України до положень права Європейського Союзу (acquis ЄС), виконання міжнародно-правових зобов'язань України у сфері європейської інтеграції Комітету Верховної Ради України з питань енергетики та житлово-комунальних послуг (за згодою)
Радники Прем'єр-міністра України (за згодою)
{Склад із змінами, внесеними згідно з Розпорядженням КМ № 895-р від 20.09.2024, Постановою КМ № 272 від 07.03.2025}
ЗАТВЕРДЖЕНО
постановою Кабінету Міністрів України
від 8 травня 2024 р. № 518
ПОЛОЖЕННЯ
про штаб з підготовки об'єктів житлово-комунального господарства та паливно-енергетичного комплексу до осінньо-зимового періоду 2024/25 року під час воєнного стану
1. Штаб з підготовки об'єктів житлово-комунального господарства та паливно-енергетичного комплексу до осінньо-зимового періоду 2024/25 року під час воєнного стану (далі - штаб) є тимчасовим консультативно-дорадчим органом Кабінету Міністрів України, утвореним з метою забезпечення своєчасної та якісної підготовки об'єктів житлово-комунального господарства та паливно-енергетичного комплексу до осінньо-зимового періоду 2024/25 року під час воєнного стану, оперативного вирішення наявних проблемних питань, координації дій з відновлення зруйнованих/пошкоджених об'єктів житлово-комунального господарства та паливно-енергетичного комплексу під час воєнних дій, спричинених збройною агресією Російської Федерації (далі - зруйновані/пошкоджені об'єкти житлово-комунального господарства та паливно-енергетичного комплексу), управління резервом обладнання і матеріалів, необхідних для використання в разі виникнення надзвичайних ситуацій під час проходження опалювального періоду 2024/25 року (далі - резерв обладнання і матеріалів), забезпечення споживачів якісними комунальними послугами, удосконалення системи розрахунків між споживачем та надавачем послуг, сприяння укладенню договорів на постачання природного газу між підприємствами теплопостачання та постачальниками природного газу.
2. Штаб у своїй діяльності керується Конституцією та законами України, а також указами Президента України і постановами Верховної Ради України, прийнятими відповідно до Конституції та законів України, актами Кабінету Міністрів України і цим Положенням.
3. Основними завданнями штабу є:
1) сприяння забезпеченню координації дій центральних і місцевих органів виконавчої влади, пов'язаних з:
відновленням зруйнованих/пошкоджених об'єктів житлово-комунального господарства та паливно-енергетичного комплексу;
використанням резерву обладнання і матеріалів;
підготовкою об'єктів житлово-комунального господарства та паливно-енергетичного комплексу до осінньо-зимового періоду 2024/25 року під час воєнного стану;
фінансово-економічною стабілізацією підприємств теплопостачання;
проведенням заходів щодо підвищення рівня розрахунків за спожиті комунальні послуги;
зменшенням обсягу заборгованості підприємств теплопостачання перед енергопостачальними організаціями;
взаємодією між підприємствами теплопостачання та постачальниками природного газу щодо укладання договорів на постачання природного газу;
проведенням моніторингу проблемних питань діяльності підприємств теплопостачання та розроблення шляхів їх вирішення.
2) підготовка пропозицій щодо:
утворення обласних штабів та міського штабу м. Києва з підготовки об'єктів житлово-комунального господарства та паливно-енергетичного комплексу до осінньо-зимового періоду 2024/25 року під час воєнного стану;
надання обладнання і матеріалів підприємствам житлово-комунального господарства з резерву обладнання і матеріалів у разі виникнення надзвичайних ситуацій під час проходження опалювального періоду 2024/25 року під час воєнного стану та у разі потреби поповнення резерву обладнання і матеріалів;
виділення коштів з державного і місцевих бюджетів та інших джерел відповідно до законодавства для поповнення резерву обладнання і матеріалів;
відновлення зруйнованих/пошкоджених об'єктів житлово-комунального господарства та паливно-енергетичного комплексу;
оперативного вирішення проблемних питань, пов'язаних з підготовкою об'єктів житлово-комунального господарства та паливно-енергетичного комплексу до осінньо-зимового періоду 2024/25 року під час воєнного стану;
стимулювання залучення інвестицій на модернізацію об'єктів житлово-комунального господарства та паливно-енергетичного комплексу;
формування ціни на природний газ та тарифів на теплову енергію під час підготовки та проходження осінньо-зимового періоду 2024/25 року під час воєнного стану;
прискорення реалізації інвестиційних проектів, спрямованих на будівництво, реконструкцію та модернізацію об'єктів теплопостачання;
удосконалення нормативно-правових актів з питань проходження осінньо-зимового періоду 2024/25 року під час воєнного стану;
3) проведення аналізу проблемних питань діяльності підприємств теплопостачання та розроблення шляхів їх вирішення.
4. Штаб відповідно до покладених на нього завдань:
1) бере участь у:
розробленні та узгодженні проекту плану заходів з підготовки об'єктів житлово-комунального господарства та паливно-енергетичного комплексу до осінньо-зимового періоду 2024/25 року під час воєнного стану;
вирішенні проблемних питань у разі виникнення аварійних ситуацій на об'єктах житлово-комунального господарства під час підготовки та проходження осінньо-зимового періоду 2024/25 року під час воєнного стану;
підготовці пропозицій щодо перерозподілу коштів, виділених з державного бюджету для здійснення заходів, пов'язаних з підготовкою об'єктів житлово-комунального господарства до осінньо-зимового періоду 2024/25 року під час воєнного стану, створення та поповнення резерву обладнання і матеріалів;
2) проводить моніторинг стану підготовки об'єктів житлово-комунального господарства та паливно-енергетичного комплексу до осінньо-зимового періоду 2024/25 року під час воєнного стану;
3) проводить моніторинг стану відновлення зруйнованих/пошкоджених об'єктів житлово-комунального господарства та паливно-енергетичного комплексу;
4) подає Кабінетові Міністрів України розроблені за результатами своєї роботи пропозиції та рекомендації.
5. Штаб має право:
1) отримувати в установленому порядку від центральних і місцевих органів виконавчої влади, органів місцевого самоврядування, підприємств, установ та організацій інформацію, необхідну для виконання покладених на нього завдань;
2) залучати до участі у своїй роботі представників центральних і місцевих органів виконавчої влади, органів місцевого самоврядування, підприємств, установ та організацій (за погодженням з їх керівниками), а також незалежних експертів (за згодою);
3) організовувати проведення конференцій, семінарів, нарад та інших заходів;
4) утворювати у разі потреби для виконання покладених на нього завдань постійні або тимчасові робочі підгрупи.
6. Штаб під час виконання покладених на нього завдань взаємодіє з державними органами, органами місцевого самоврядування, підприємствами, установами та міжнародними організаціями.
7. Посадовий склад штабу затверджує Кабінет Міністрів України.
Штаб утворюється у складі голови, заступників голови, секретаря та його членів.
Штаб очолює голова, який затверджує його персональний склад та вносить у разі потреби до нього зміни.
8. Формою роботи штабу є засідання, що проводяться за рішенням голови штабу.
Голова штабу може прийняти рішення про проведення засідання штабу у режимі реального часу (он-лайн) з використанням відповідних технічних засобів, зокрема через Інтернет, або про участь члена штабу в такому режимі у засіданні штабу.
Засідання штабу веде його голова, а у разі його відсутності - один із заступників голови.
Підготовку матеріалів для розгляду на засіданнях штабу забезпечує його секретар.
Засідання штабу вважається правоможним, якщо на ньому присутні більш як половина його членів.
9. Голова штабу координує його роботу та забезпечує узгодженість дій членів штабу під час виконання покладених на нього завдань.
10. Штаб на своїх засіданнях розробляє пропозиції та рекомендації з питань, що належать до його компетенції.
Пропозиції та рекомендації вважаються схваленими, якщо за них проголосувало більш як половина присутніх на засіданні членів штабу.
У разі рівного розподілу голосів вирішальним є голос головуючого на засіданні.
Пропозиції та рекомендації фіксуються у протоколі засідання, який підписується головуючим на засіданні та секретарем і надсилається усім членам штабу та Кабінетові Міністрів України.
Член штабу, який не підтримує пропозиції та рекомендації, може викласти свою окрему думку у письмовій формі, що додається до протоколу засідання.
11. Пропозиції та рекомендації штабу можуть бути реалізовані шляхом прийняття Кабінетом Міністрів України рішення, проект якого вносить орган виконавчої влади відповідно до своїх повноважень.
12. Організаційне, інформаційне, матеріально-технічне забезпечення діяльності штабу здійснює Мінрозвитку.
{Пункт 12 із змінами, внесеними згідно з Постановою КМ № 272 від 07.03.2025}