ЦЕНТРАЛЬНА ВИБОРЧА КОМІСІЯ
ПОСТАНОВА
23 січня 2026 року № 6
Про визнання Карабути С.О. обраним народним депутатом України на позачергових виборах народних депутатів України 21 липня 2019 року в загальнодержавному багатомандатному виборчому окрузі
До Центральної виборчої комісії з Апарату Верховної Ради України надійшла засвідчена належним чином копія свідоцтва про смерть народного депутата України Верховної Ради України дев'ятого скликання Кабанова Олександра Євгенійовича, обраного на позачергових виборах народних депутатів України 21 липня 2019 року в загальнодержавному багатомандатному виборчому окрузі від ПОЛІТИЧНОЇ ПАРТІЇ "СЛУГА НАРОДУ", що згідно з пунктом 7 частини другої, частиною п'ятою статті 81 Конституції України засвідчує дострокове припинення повноважень указаного народного депутата України з дня його смерті.
У зв'язку з достроковим припиненням повноважень народного депутата України та надходженням до Комісії відповідних документів Центральна виборча комісія зазначає.
Відповідно до підпункту 2 пункту 2 розділу XXXXII "Прикінцеві та перехідні положення" Виборчого кодексу України, який набрав чинності з 01 січня 2020 року, визнано таким, що втратив чинність, Закон України "Про вибори народних депутатів України", крім положень щодо заміщення народних депутатів України, обраних у загальнодержавному багатомандатному виборчому окрузі, повноваження яких достроково припинені, що діють до наступних чергових або позачергових виборів народних депутатів України.
За змістом частини першої статті 105 Закону України "Про вибори народних депутатів України" в разі дострокового припинення повноважень народного депутата України, обраного в загальнодержавному багатомандатному виборчому окрузі на підставах і в порядку, передбачених Конституцією і законами України, у строк не пізніш як на шостий день з дня отримання копії свідоцтва про смерть Центральна виборча комісія своїм рішенням визнає обраним народним депутатом України наступного за черговістю кандидата в народні депутати України у виборчому списку відповідної політичної партії.
Кандидатів у народні депутати України, включених до виборчого списку ПОЛІТИЧНОЇ ПАРТІЇ "СЛУГА НАРОДУ", у загальнодержавному багатомандатному виборчому окрузі на позачергових виборах народних депутатів України 21 липня 2019 року зареєстровано постановою Центральної виборчої комісії від 24 червня 2019 року № 1233. Наступним за черговістю кандидатом у народні депутати України у виборчому списку ПОЛІТИЧНОЇ ПАРТІЇ "СЛУГА НАРОДУ" є Карабута Сергій Олександрович, включений до цього списку під № 156.
Враховуючи викладене, відповідно до пункту 7 частини другої, частини п'ятої статті 81 Конституції України, підпункту 2 пункту 2 розділу XXXXII "Прикінцеві та перехідні положення" Виборчого кодексу України, частини першої статті 105 Закону України "Про вибори народних депутатів України" та протоколу Центральної виборчої комісії про результати виборів народних депутатів України у загальнодержавному багатомандатному виборчому окрузі від 03 серпня 2019 року, керуючись статтями 11-13, пунктами 14, 17 статті 19 Закону України "Про Центральну виборчу комісію", Центральна виборча комісія постановляє:
1. Визнати обраним народним депутатом України на позачергових виборах народних депутатів України 21 липня 2019 року в загальнодержавному багатомандатному виборчому окрузі:
Карабута Сергій Олександрович, 1983 року народження, освіта вища, директор, ТОВ "Тропікана Тревел", проживає в місті Києві, безпартійний, включений до виборчого списку ПОЛІТИЧНОЇ ПАРТІЇ "СЛУГА НАРОДУ" під № 156.
2. Витяг із цієї постанови про визнання Карабути С.О обраним народним депутатом України оприлюднити шляхом опублікування в газетах "Голос України" та "Урядовий кур'єр".
3. Цю постанову оприлюднити на офіційному вебсайті Центральної виборчої комісії.
Голова
Центральної виборчої комісії
О. ДІДЕНКО