КАБІНЕТ МІНІСТРІВ УКРАЇНИ
РОЗПОРЯДЖЕННЯ
від 20 січня 2026 р. № 43-р
Київ
Деякі питання забезпечення територіальних громад обладнанням мобільної розподільної генерації тепло- та електроенергії
1. Виділити Державному агентству відновлення та розвитку інфраструктури (для обласних державних адміністрацій (обласних військових адміністрацій) 2556994,2 тис. гривень на здійснення заходів, пов'язаних із запобіганням виникненню надзвичайної ситуації техногенного характеру, для закупівлі обладнання мобільної розподільної генерації тепло- та електроенергії для потреб територіальних громад.
Міністерству фінансів здійснити зазначені видатки на безповоротній основі за рахунок коштів резервного фонду державного бюджету.
2. Установити, що:
для закупівлі обладнання мобільної розподільної генерації тепло- та електроенергії для потреб територіальних громад існує нагальна потреба у здійсненні закупівлі у зв'язку з виникненням об'єктивних обставин, що унеможливлюють дотримання замовником строків для проведення закупівлі із застосуванням відкритих торгів та/або електронного каталогу;
замовник у договорах про закупівлю обладнання мобільної розподільної генерації тепло- та електроенергії для потреб територіальних громад може передбачати попередню оплату в розмірі до 60 відсотків їх вартості на строк не більше трьох місяців.
3. Погодитися з пропозицією Державного агентства відновлення та розвитку інфраструктури щодо визначення державного підприємства “Відновлення критичної інфраструктури”, що належить до сфери його управління, замовником для закупівлі обладнання мобільної розподільної генерації тепло- та електроенергії для потреб територіальних громад.
4. Державному агентству відновлення та розвитку інфраструктури:
розробити та подати Кабінетові Міністрів України проект акта про затвердження Порядку використання обладнання мобільної розподільної генерації тепло- та електроенергії на об'єктах тепло-, водопостачання та водовідведення;
затвердити у тижневий строк за погодженням з Міністерством розвитку громад та територій, Міністерством економіки, довкілля та сільського господарства та Міністерством фінансів перелік витрат, пов'язаних із здійсненням заходів, визначених у пункті 1 цього розпорядження;
подати до 29 травня 2026 р. Міністерству економіки, довкілля та сільського господарства, Міністерству розвитку громад та територій, Міністерству фінансів та Державній казначейській службі звіт про використання коштів, виділених згідно з цим розпорядженням.
Прем'єр-міністр України
Ю. СВИРИДЕНКО
Інд. 37