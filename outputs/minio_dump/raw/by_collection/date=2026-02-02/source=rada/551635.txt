КАБІНЕТ МІНІСТРІВ УКРАЇНИ
ПОСТАНОВА
від 21 січня 2026 р. № 66
Київ
Питання присвоєння спеціальних звань Бюро економічної безпеки та їх співвідношення з іншими спеціальними, а також військовими званнями
Відповідно до частини другої статті 26 Закону України “Про Бюро економічної безпеки України” Кабінет Міністрів України постановляє:
1. Затвердити:
Порядок присвоєння спеціальних звань Бюро економічної безпеки, що додається;
схеми співвідношення між спеціальними званнями Бюро економічної безпеки та іншими спеціальними, а також військовими званнями згідно з додатками 1-9.
2. Установити, що працівникам Бюро економічної безпеки із числа осіб, які мають інші спеціальні або військові звання, прийнятим на службу в Бюро економічної безпеки до набрання чинності цією постановою, спеціальні звання Бюро економічної безпеки присвоюються відповідно до схем співвідношення між спеціальними званнями Бюро економічної безпеки та іншими спеціальними, а також військовими званнями, затверджених цією постановою (додатки 1-9), із зарахуванням до строку вислуги у спеціальному званні Бюро економічної безпеки строку вислуги у іншому спеціальному або військовому званні, який особа мала на день звільнення з попереднього місця проходження служби в іншому органі.
3. Внести до Положення про проходження служби особами, які мають спеціальні звання Бюро економічної безпеки України, затвердженого постановою Кабінету Міністрів України від 29 листопада 2022 р. № 1333 (Офіційний вісник України, 2022 р., № 96, ст. 5979), зміни, що додаються.
Прем'єр-міністр України
Ю. СВИРИДЕНКО
Інд. 67
ЗАТВЕРДЖЕНО
постановою Кабінету Міністрів України
від 21 січня 2026 р. № 66
ПОРЯДОК
присвоєння спеціальних звань Бюро економічної безпеки
1. Цей Порядок визначає механізм, умови та підстави для присвоєння первинних і чергових спеціальних звань БЕБ, позбавлення їх, а також строки вислуги у спеціальних званнях БЕБ.
2. Спеціальне звання БЕБ може бути первинним або черговим.
Первинним спеціальним званням БЕБ є звання лейтенанта Бюро економічної безпеки.
Черговим спеціальним званням БЕБ є спеціальне звання БЕБ на один ступінь вище спеціального звання БЕБ, яке має особа.
3. Спеціальні звання середнього та старшого начальницького складу БЕБ присвоюються виключно наказами Директора БЕБ.
4. Спеціальні звання вищого начальницького складу БЕБ присвоюються Президентом України за поданням Директора БЕБ.
5. Подання про присвоєння спеціальних звань БЕБ особам, які проходять службу на посадах у територіальних управліннях БЕБ, готуються службами управління персоналом та вносяться на розгляд Директора БЕБ керівниками відповідних територіальних управлінь БЕБ.
Подання про присвоєння спеціальних звань БЕБ особам, які проходять службу на посадах у центральному апараті БЕБ, готуються службою управління персоналом центрального апарату БЕБ та вносяться на розгляд Директора БЕБ керівником самостійного структурного підрозділу центрального апарату БЕБ, у якому особа проходить службу.
Подання про присвоєння спеціальних звань БЕБ керівникам територіальних управлінь БЕБ і керівникам самостійних структурних підрозділів центрального апарату БЕБ готуються та вносяться на розгляд Директора БЕБ службою управління персоналом центрального апарату БЕБ.
6. Подання про присвоєння спеціального звання БЕБ готується за формою згідно з додатком 1.
7. Особам, які претендують на зайняття посад у БЕБ, із числа осіб, які мають інші спеціальні або військові звання, у разі прийняття на службу в БЕБ присвоюються спеціальні звання БЕБ відповідно до схем співвідношення між спеціальними званнями Бюро економічної безпеки та іншими спеціальними, а також військовими званнями, затверджених постановою Кабінету Міністрів України від 21 січня 2026 р. № 66, із зарахуванням до строку вислуги у спеціальному званні БЕБ строку вислуги у іншому спеціальному або військовому званні, який особа мала на день звільнення з попереднього місця проходження служби в іншому органі.
Особам, які мають спеціальні звання БЕБ і були направлені для проходження базової військової служби, призвані на військову службу за призовом осіб офіцерського складу, військову службу за призовом під час мобілізації, на особливий період, військову службу за призовом осіб із числа резервістів в особливий період або прийняті на військову службу за контрактом, зокрема шляхом укладення нового контракту на проходження військової служби, під час дії особливого періоду на строк до його закінчення (із збереженням посади в БЕБ, на якій вони працювали, на час направлення (призову чи прийняття) на відповідний вид військової служби), та які під час проходження відповідних видів військової служби отримали військове звання, яке є вищим відповідно до схеми співвідношення між військовими званнями та спеціальними званнями Бюро економічної безпеки, затвердженої постановою Кабінету Міністрів України від 21 січня 2026 р. № 66, від наявного спеціального звання БЕБ, присвоюється спеціальне звання БЕБ відповідно до зазначеної схеми співвідношення із зарахуванням до строку вислуги у спеціальному званні БЕБ строку вислуги у військовому званні.
8. Особам, уперше прийнятим на службу в БЕБ і призначеним на посади, що підлягають заміщенню особами, які мають спеціальні звання БЕБ, присвоюється спеціальне звання лейтенанта Бюро економічної безпеки (крім випадків, передбачених абзацом першим пункту 7 цього Порядку).
Спеціальні звання середнього та старшого начальницького складу БЕБ присвоюються одночасно із прийняттям рішення про прийняття на службу в БЕБ і призначенням особи на посаду в центральний апарат БЕБ, а також на посади керівників територіальних управлінь БЕБ та їх заступників.
Спеціальні звання середнього та старшого начальницького складу БЕБ у територіальних управліннях БЕБ присвоюються після прийняття рішення про прийняття на службу в БЕБ і призначення особи на посаду.
У разі прийняття на службу в БЕБ осіб, яким відповідно до схем співвідношення між спеціальними званнями Бюро економічної безпеки та іншими спеціальними, а також військовими званнями, затверджених постановою Кабінету Міністрів України від 21 січня 2026 р. № 66, можуть присвоюватися спеціальні звання вищого начальницького складу БЕБ, таке спеціальне звання БЕБ присвоюється згідно з пунктом 4 цього Порядку після прийняття рішення про прийняття на службу в БЕБ і призначення особи на посаду.
9. Особам із спеціальним званням БЕБ, повторно прийнятим на службу в БЕБ, враховується раніше присвоєне спеціальне звання БЕБ, яке вони мали на день звільнення із служби в БЕБ (крім випадків, передбачених пунктом 7 цього Порядку).
10. Чергові спеціальні звання БЕБ присвоюються після закінчення строку вислуги в попередньому спеціальному званні БЕБ, якщо інше не визначено цим Порядком, за умови відповідності спеціального звання БЕБ, що присвоюється, спеціальному званню БЕБ, передбаченому займаною штатною посадою, та відсутності в особи незнятих дисциплінарних стягнень.
11. Послідовність спеціальних звань середнього, старшого та вищого начальницького складу БЕБ визначається відповідно до статті 26 Закону України “Про Бюро економічної безпеки України”.
12. Установлюються такі строки вислуги у спеціальних званнях середнього та старшого начальницького складу БЕБ:
лейтенант Бюро економічної безпеки - два роки;
старший лейтенант Бюро економічної безпеки - три роки;
капітан Бюро економічної безпеки - чотири роки;
майор Бюро економічної безпеки - чотири роки;
підполковник Бюро економічної безпеки - п'ять років.
Строк вислуги у званні полковника Бюро економічної безпеки не встановлюється.
13. Строк вислуги у спеціальному званні БЕБ обчислюється з дня видачі наказу Директора БЕБ про присвоєння спеціального звання БЕБ.
14. Особам, повторно прийнятим на службу в БЕБ, до строку вислуги у спеціальному званні БЕБ зараховується строк вислуги у спеціальному званні БЕБ до звільнення із служби в БЕБ (крім випадків, передбачених пунктом 7 цього Порядку).
15. Особам, пониженим у спеціальному званні БЕБ на один ступінь, строк вислуги для присвоєння чергового спеціального звання БЕБ обчислюється з дня видачі наказу Директора БЕБ про пониження в попередньому спеціальному званні БЕБ на один ступінь.
16. Особам, поновленим у спеціальному званні БЕБ у зв'язку із скасуванням як незаконного наказу про пониження в попередньому спеціальному званні БЕБ, до строку вислуги для присвоєння чергового спеціального звання БЕБ зараховується строк вислуги у спеціальному званні БЕБ, присвоєному їм унаслідок такого незаконного наказу, а також строк вислуги у наявному спеціальному званні БЕБ до дня видання незаконного наказу.
17. Достроково чергові спеціальні звання БЕБ можуть бути присвоєні на один ступінь вище у порядку заохочення після закінчення не менш як половини визначеного строку вислуги у спеціальному званні БЕБ у разі відповідності спеціального звання БЕБ, що присвоюється, спеціальному званню БЕБ, передбаченому займаною штатною посадою.
18. Чергові спеціальні звання БЕБ на один ступінь вище спеціального звання БЕБ, передбаченого займаною штатною посадою, можуть присвоюватися в порядку заохочення після закінчення не менш як півтора строку вислуги у попередньому спеціальному званні БЕБ.
Дія абзацу першого цього пункту не поширюється на випадки, коли спеціальним званням БЕБ, передбаченим займаною штатною посадою, є спеціальне звання полковника Бюро економічної безпеки.
19. Особам, які мають спеціальні звання БЕБ та які звільняються із служби в БЕБ за станом здоров'я, мають вислугу 25 років і більше в календарному обчисленні, після закінчення визначеного строку вислуги в наявному спеціальному званні БЕБ може бути присвоєно чергове спеціальне звання БЕБ на один ступінь вище спеціального звання БЕБ, передбаченого займаною штатною посадою, - до підполковника Бюро економічної безпеки включно.
20. Підстави та порядок застосування заохочення у вигляді дострокового присвоєння чергового спеціального звання БЕБ та присвоєння спеціального звання БЕБ на один ступінь вище спеціального звання БЕБ, передбаченого займаною штатною посадою, визначаються Дисциплінарним статутом Національної поліції України.
21. Особи можуть бути понижені у спеціальному званні БЕБ на один ступінь унаслідок застосування відповідного дисциплінарного стягнення на підставах, визначених Дисциплінарним статутом Національної поліції України, і в порядку, визначеному статтею 36 Закону України “Про Бюро економічної безпеки України”.
22. Особам, пониженим у спеціальному званні БЕБ на один ступінь, чергове спеціальне звання БЕБ присвоюється відповідно до цього Порядку.
23. Особи, які мають спеціальні звання БЕБ, можуть бути позбавлені спеціального звання БЕБ за вчинення кримінального правопорушення виключно на підставі вироку суду, що набрав законної сили.
На виконання вироку суду Директором БЕБ видається наказ про позбавлення особи спеціального звання БЕБ.
24. Служби управління персоналом територіальних управлінь БЕБ протягом 10 днів з дня отримання засвідченої в установленому порядку копії вироку суду, що набрав законної сили, про позбавлення спеціального звання БЕБ особи, яка проходить службу в територіальному управлінні БЕБ (крім керівників територіальних управлінь БЕБ), готують і вносять до служби управління персоналом центрального апарату БЕБ відповідне подання за формою згідно з додатком 2 для підготовки наказу Директора БЕБ про позбавлення такої особи спеціального звання БЕБ.
Служба управління персоналом центрального апарату БЕБ у строк, визначений абзацом першим цього пункту, готує подання про позбавлення спеціального звання БЕБ і відповідний наказ Директора БЕБ щодо осіб, які проходять службу в центральному апараті БЕБ, керівників самостійних структурних підрозділів центрального апарату БЕБ і керівників територіальних управлінь БЕБ.
25. Служби управління персоналом центрального апарату БЕБ та територіального управління БЕБ, які отримали засвідчену в установленому порядку копію вироку суду, що набрав законної сили, у місячний строк повідомляють відповідному суду про виконання вироку суду щодо позбавлення особи спеціального звання БЕБ.
26. Подання про присвоєння спеціальних звань БЕБ особам, строк вислуги яких у спеціальному званні БЕБ закінчується на перше число наступного місяця, надсилаються у паперовій формі службі управління персоналом центрального апарату БЕБ до п'ятого числа поточного місяця.
27. Відповідальність за своєчасне внесення подання про присвоєння спеціальних звань БЕБ покладається на:
керівників відповідних територіальних управлінь - щодо осіб, які проходять службу на посадах у територіальних управліннях БЕБ;
керівників самостійних структурних підрозділів центрального апарату БЕБ, у якому проходить службу особа, - щодо осіб, які проходять службу на посадах у центральному апараті БЕБ;
керівника управління персоналом центрального апарату БЕБ - щодо керівників самостійних структурних підрозділів центрального апарату БЕБ і керівників територіальних управлінь БЕБ.
28. У разі несвоєчасного внесення подання про присвоєння спеціального звання БЕБ до служби управління персоналом центрального апарату БЕБ надається аргументована інформація про причини порушення строків внесення такого подання та заходи реагування стосовно посадових осіб, які вчинили таке порушення.
Подання про присвоєння спеціального звання БЕБ готується на підставі особової справи.
29. У поданні про присвоєння спеціального звання БЕБ зазначаються такі відомості:
1) у пункті 1 - граничне спеціальне звання БЕБ, передбачене займаною штатною посадою;
2) у пункті 2 - спеціальне звання БЕБ (первинне, чергове, зокрема таке, що присвоюється достроково або на один ступінь вище передбаченого займаною штатною посадою), яке пропонується присвоїти особі;
3) у пункті 3 - прізвище, власне ім'я, по батькові (за наявності) особи, спеціальне звання БЕБ, яке має особа, займана штатна посада та структурний підрозділ центрального апарату БЕБ або територіального управління БЕБ, у якому особа проходить службу;
4) у пункті 4 - дата народження особи;
5) у пункті 5 - наявне спеціальне звання БЕБ та військове чи спеціальне звання (за наявності).
У пункті 5 зазначеного подання обов'язково зазначається військове чи спеціальне звання, орган, установа, підрозділ, яким присвоєно відповідне звання, дата і номер відповідного наказу;
6) у пункті 6 - наявність в особи висновку медичної комісії про придатність до служби, його обліковий номер і дата видачі;
7) у пункті 7 - коротка характеристика особи за підписом керівника територіального управління БЕБ, самостійного структурного підрозділу центрального апарату БЕБ, у якому особа проходить службу;
8) у пункті 8 - висновок Директора БЕБ;
9) у пункті 9 - трудова діяльність, проходження служби, здобуття вищої освіти у закладах вищої освіти і причини перерв;
10) у пункті 10 - підтвердження правильності всіх даних.
30. У разі присвоєння первинного спеціального звання БЕБ у поданні про присвоєння спеціального звання БЕБ заповнюються пункти 1-10.
31. У разі присвоєння чергового спеціального звання БЕБ у поданні про присвоєння спеціального звання БЕБ заповнюються пункти 1-5, 8-10.
32. У поданні про позбавлення спеціального звання БЕБ зазначаються такі відомості:
спеціальне звання БЕБ, якого особу позбавлено на підставі вироку суду, що набрав законної сили;
прізвище, власне ім'я, по батькові (за наявності) особи, займана штатна посада та структурний підрозділ центрального апарату БЕБ або територіального управління БЕБ, у якому особа проходить службу;
дата народження особи;
дата і номер наказу про присвоєння спеціального звання БЕБ;
підстави для позбавлення спеціального звання БЕБ, підписані керівником служби управління персоналом центрального апарату БЕБ (керівником територіального управління БЕБ);
висновок Директора БЕБ і його підпис.
33. Подання про присвоєння спеціального звання БЕБ та подання про позбавлення спеціального звання БЕБ скріплюються печаткою БЕБ або відповідного територіального управління БЕБ.
Додаток 1
до Порядку
ПОДАННЯ
про присвоєння спеціального звання Бюро економічної безпеки
Додаток 2
до Порядку
ПОДАННЯ
про позбавлення спеціального звання Бюро економічної безпеки
Додаток 1
до постанови Кабінету Міністрів України
від 21 січня 2026 р. № 66
СХЕМА СПІВВІДНОШЕННЯ
між спеціальними званнями поліцейських та спеціальними званнями Бюро економічної безпеки
Спеціальні звання поліцейських
Спеціальні звання Бюро економічної безпеки
Лейтенант поліції
лейтенант Бюро економічної безпеки
Старший лейтенант поліції
старший лейтенант Бюро економічної безпеки
Капітан поліції
капітан Бюро економічної безпеки
Майор поліції
майор Бюро економічної безпеки
Підполковник поліції
підполковник Бюро економічної безпеки
Полковник поліції
полковник Бюро економічної безпеки
Генерал поліції третього рангу
генерал-майор Бюро економічної безпеки
Генерал поліції другого рангу
генерал-лейтенант Бюро економічної безпеки
Генерал поліції першого рангу
генерал-полковник Бюро економічної безпеки
Додаток 2
до постанови Кабінету Міністрів України
від 21 січня 2026 р. № 66
СХЕМА СПІВВІДНОШЕННЯ
між спеціальними званнями осіб начальницького складу служби цивільного захисту та спеціальними званнями Бюро економічної безпеки
Спеціальні звання осіб начальницького складу служби цивільного захисту
Спеціальні звання Бюро економічної безпеки
Лейтенант служби цивільного захисту
лейтенант Бюро економічної безпеки
Старший лейтенант служби цивільного захисту
старший лейтенант Бюро економічної безпеки
Капітан служби цивільного захисту
капітан Бюро економічної безпеки
Майор служби цивільного захисту
майор Бюро економічної безпеки
Підполковник служби цивільного захисту
підполковник Бюро економічної безпеки
Полковник служби цивільного захисту
полковник Бюро економічної безпеки
Генерал-майор служби цивільного захисту
генерал-майор Бюро економічної безпеки
Генерал-лейтенант служби цивільного захисту
генерал-лейтенант Бюро економічної безпеки
Генерал-полковник служби цивільного захисту,
генерал-полковник Бюро економічної безпеки
Генерал служби цивільного захисту
Додаток 3
до постанови Кабінету Міністрів України
від 21 січня 2026 р. № 66
СХЕМА СПІВВІДНОШЕННЯ
між спеціальними званнями осіб начальницького складу кримінально-виконавчої служби та спеціальними званнями Бюро економічної безпеки
Спеціальні звання осіб начальницького складу кримінально-виконавчої служби
Спеціальні звання Бюро економічної безпеки
Лейтенант внутрішньої служби
лейтенант Бюро економічної безпеки
Старший лейтенант внутрішньої служби
старший лейтенант Бюро економічної безпеки
Капітан внутрішньої служби
капітан Бюро економічної безпеки
Майор внутрішньої служби
майор Бюро економічної безпеки
Підполковник внутрішньої служби
підполковник Бюро економічної безпеки
Полковник внутрішньої служби
полковник Бюро економічної безпеки
Генерал-майор внутрішньої служби
генерал-майор Бюро економічної безпеки
Генерал-лейтенант внутрішньої служби
генерал-лейтенант Бюро економічної безпеки
Генерал-полковник внутрішньої служби
генерал-полковник Бюро економічної безпеки
Додаток 4
до постанови Кабінету Міністрів України
від 21 січня 2026 р. № 66
СХЕМА СПІВВІДНОШЕННЯ
між спеціальними званнями осіб начальницького складу Національного антикорупційного бюро та спеціальними званнями Бюро економічної безпеки
Спеціальні звання осіб начальницького складу Національного антикорупційного бюро
Спеціальні звання Бюро економічної безпеки
Лейтенант Національного антикорупційного бюро
лейтенант Бюро економічної безпеки
Старший лейтенант Національного антикорупційного бюро
старший лейтенант Бюро економічної безпеки
Капітан Національного антикорупційного бюро
капітан Бюро економічної безпеки
Майор Національного антикорупційного бюро
майор Бюро економічної безпеки
Підполковник Національного антикорупційного бюро
підполковник Бюро економічної безпеки
Полковник Національного антикорупційного бюро
полковник Бюро економічної безпеки
Додаток 5
до постанови Кабінету Міністрів України
від 21 січня 2026 р. № 66
СХЕМА СПІВВІДНОШЕННЯ
між спеціальними званнями осіб начальницького складу Державного бюро розслідувань та спеціальними званнями Бюро економічної безпеки
Спеціальні звання осіб начальницького складу Державного бюро розслідувань
Спеціальні звання Бюро економічної безпеки
Лейтенант Державного бюро розслідувань
лейтенант Бюро економічної безпеки
Старший лейтенант Державного бюро розслідувань
старший лейтенант Бюро економічної безпеки
Капітан Державного бюро розслідувань
капітан Бюро економічної безпеки
Майор Державного бюро розслідувань
майор Бюро економічної безпеки
Підполковник Державного бюро розслідувань
підполковник Бюро економічної безпеки
Полковник Державного бюро розслідувань
полковник Бюро економічної безпеки
Генерал-майор Державного бюро розслідувань
генерал-майор Бюро економічної безпеки
Додаток 6
до постанови Кабінету Міністрів України
від 21 січня 2026 р. № 66
СХЕМА СПІВВІДНОШЕННЯ
між спеціальними званнями співробітників Служби судової охорони та спеціальними званнями Бюро економічної безпеки
Спеціальні звання співробітників Служби судової охорони
Спеціальні звання Бюро економічної безпеки
Лейтенант Служби судової охорони
лейтенант Бюро економічної безпеки
Старший лейтенант Служби судової охорони
старший лейтенант Бюро економічної безпеки
Капітан Служби судової охорони
капітан Бюро економічної безпеки
Майор Служби судової охорони
майор Бюро економічної безпеки
Підполковник Служби судової охорони
підполковник Бюро економічної безпеки
Полковник Служби судової охорони
полковник Бюро економічної безпеки
Генерал Служби судової охорони
генерал-майор Бюро економічної безпеки
Додаток 7
до постанови Кабінету Міністрів України
від 21 січня 2026 р. № 66
СХЕМА СПІВВІДНОШЕННЯ
між спеціальними званнями середнього, старшого та вищого начальницького складу податкової міліції та спеціальними званнями Бюро економічної безпеки
Спеціальні звання середнього, старшого та вищого начальницького складу податкової міліції
Спеціальні звання Бюро економічної безпеки
Лейтенант податкової міліції
лейтенант Бюро економічної безпеки
Старший лейтенант податкової міліції
старший лейтенант Бюро економічної безпеки
Капітан податкової міліції
капітан Бюро економічної безпеки
Майор податкової міліції
майор Бюро економічної безпеки
Підполковник податкової міліції
підполковник Бюро економічної безпеки
Полковник податкової міліції
полковник Бюро економічної безпеки
Генерал-майор податкової міліції
генерал-майор Бюро економічної безпеки
Генерал-лейтенант податкової міліції
генерал-лейтенант Бюро економічної безпеки
Генерал-полковник податкової міліції
генерал-полковник Бюро економічної безпеки
Додаток 8
до постанови Кабінету Міністрів України
від 21 січня 2026 р. № 66
СХЕМА СПІВВІДНОШЕННЯ
між спеціальними званнями міліції та спеціальними званнями Бюро економічної безпеки
Спеціальні звання міліції
Спеціальні звання Бюро економічної безпеки
Лейтенант міліції
лейтенант Бюро економічної безпеки
Старший лейтенант міліції
старший лейтенант Бюро економічної безпеки
Капітан міліції
капітан Бюро економічної безпеки
Майор міліції
майор Бюро економічної безпеки
Підполковник міліції
підполковник Бюро економічної безпеки
Полковник міліції
полковник Бюро економічної безпеки
Генерал-майор міліції
генерал-майор Бюро економічної безпеки
Генерал-лейтенант міліції
генерал-лейтенант Бюро економічної безпеки
Генерал-полковник міліції
генерал-полковник Бюро економічної безпеки
Додаток 9
до постанови Кабінету Міністрів України
від 21 січня 2026 р. № 66
СХЕМА СПІВВІДНОШЕННЯ
між військовими званнями та спеціальними званнями Бюро економічної безпеки
Військові звання
Спеціальні звання Бюро економічної безпеки
Лейтенант
лейтенант Бюро економічної безпеки
Старший лейтенант
старший лейтенант Бюро економічної безпеки
Капітан, капітан-лейтенант
капітан Бюро економічної безпеки
Майор, капітан 3 рангу
майор Бюро економічної безпеки
Підполковник, капітан 2 рангу
підполковник Бюро економічної безпеки
Полковник, капітан 1 рангу
полковник Бюро економічної безпеки
Генерал-майор, контр-адмірал*, бригадний генерал, коммодор**
генерал-майор Бюро економічної безпеки
Генерал-лейтенант, віце-адмірал*, генерал-майор, контр-адмірал**
генерал-лейтенант Бюро економічної безпеки
Генерал-полковник, адмірал, генерал армії України*, генерал-лейтенант, віце-адмірал, генерал, адмірал**
генерал-полковник Бюро економічної безпеки
__________
* Військові звання, присвоєні до набрання чинності Законом України від 4 червня 2020 р. № 680-IX “Про внесення змін до деяких законодавчих актів України щодо військових звань військовослужбовців”.
** Військові звання, присвоєні після набрання чинності Законом України від 4 червня 2020 р. № 680-IX “Про внесення змін до деяких законодавчих актів України щодо військових звань військовослужбовців”.
ЗАТВЕРДЖЕНО
постановою Кабінету Міністрів України
від 21 січня 2026 р. № 66
ЗМІНИ,
що вносяться до Положення про проходження служби особами, які мають спеціальні звання Бюро економічної безпеки України
1. Пункт 1 викласти в такій редакції:
“1. Це Положення визначає порядок проходження служби особами, які мають спеціальні звання БЕБ, у частині, що не суперечить законодавству про державну таємницю, а також їх права та обов'язки, особливості обчислення стажу служби для виплати надбавки за вислугу років таким особам, регулює питання про надання їм відпусток, призначення, переведення та звільнення їх із служби.”.
2. У пункті 2 слова “присвоєння спеціального звання,” виключити.
3. Розділ “Види спеціальних звань середнього, старшого та вищого начальницького складу БЕБ, їх присвоєння, позбавлення, пониження та поновлення” виключити.
4. Пункт 49 викласти в такій редакції:
“49. Особи, які мають спеціальні звання БЕБ, у разі їх направлення для проходження базової військової служби, призову на військову службу за призовом осіб офіцерського складу, військову службу за призовом під час мобілізації, на особливий період, військову службу за призовом осіб із числа резервістів в особливий період або прийняття на військову службу за контрактом, зокрема шляхом укладення нового контракту на проходження військової служби, під час дії особливого періоду на строк до його закінчення, увільняються від виконання службових обов'язків у БЕБ із збереженням посади, на якій вони працювали, на строк до закінчення особливого періоду або до дня фактичного звільнення із військової служби.”.