КАБІНЕТ МІНІСТРІВ УКРАЇНИ
ПОСТАНОВА
від 7 травня 2022 р. № 560
Київ
Про внесення змін до деяких постанов Кабінету Міністрів України щодо надання соціальних послуг у разі введення надзвичайного або воєнного стану в Україні або окремих її місцевостях
{Із змінами, внесеними згідно з Постановою КМ
№ 64 від 14.01.2026}
Кабінет Міністрів України постановляє:
Внести до постанов Кабінету Міністрів України щодо надання соціальних послуг у разі введення надзвичайного або воєнного стану в Україні або окремих її місцевостях зміни, що додаються.
Прем'єр-міністр України
Д. ШМИГАЛЬ
Інд. 73
ЗАТВЕРДЖЕНО
постановою Кабінету Міністрів України
від 7 травня 2022 р. № 560
ЗМІНИ,
що вносяться до постанов Кабінету Міністрів України щодо надання соціальних послуг у разі введення надзвичайного або воєнного стану в Україні або окремих її місцевостях
{Пункт 1 втратив чинність на підставі Постанови КМ № 64 від 14.01.2026}
2. У критеріях діяльності надавачів соціальних послуг, затверджених постановою Кабінету Міністрів України від 3 березня 2020 р. № 185 (Офіційний вісник України, 2020 р., № 23, ст. 880):
1) у пункті 4:
підпункт 3 доповнити абзацом такого змісту:
“Під час дії на території України або адміністративно-територіальної одиниці, де перебуває надавач соціальних послуг, надзвичайного або воєнного стану допускається залучення до надання послуг працівників і волонтерів, які не мають документів, що підтверджують їх фаховий рівень, з укладенням договорів відповідно до законодавства;”;
підпункт 4 доповнити абзацом такого змісту:
“Під час дії на території України або адміністративно-територіальної одиниці, де перебуває надавач соціальних послуг, надзвичайного або воєнного стану критерій, визначений цим підпунктом, не застосовується;”;
підпункт 6 після абзацу першого доповнити новим абзацом такого змісту:
“Під час дії на території України або адміністративно-територіальної одиниці, де перебуває надавач соціальних послуг, надзвичайного або воєнного стану соціальні послуги можуть надаватися у приміщенні, що не відповідає цьому критерію.”.
У зв'язку з цим абзац другий вважати абзацом третім;
2) у пункті 5:
підпункт 2 доповнити абзацом такого змісту:
“Під час дії на території України або адміністративно-територіальної одиниці, де перебуває надавач соціальних послуг, надзвичайного або воєнного стану здійснюється підготовка та облаштування захисних споруд цивільного захисту, підвалів або інших приміщень, придатних для укриття отримувачів послуг та персоналу і безпечного перебування в них, перевірка та забезпечення наявності опалення, водопостачання, електроенергії, забезпечення необхідного запасу продуктів харчування, води, лікарських засобів, засобів гігієни, одягу, взуття тощо;”;
в абзаці першому підпункту 4 слова “для надавачів соціальних послуг, що надають соціальні послуги екстрено (кризово) і транспортні послуги” замінити словами “для надавачів соціальної послуги екстреного (кризового) втручання і транспортних послуг”;
підпункт 5 після слів “медичної практики” доповнити словами “(для надавачів соціальних послуг, які надають послуги стаціонарно)”.
3. Пункт 18 Порядку проведення моніторингу надання та оцінки якості соціальних послуг, затвердженого постановою Кабінету Міністрів України від 1 червня 2020 р. № 449 (Офіційний вісник України, 2020 р., № 47, ст. 1488), доповнити абзацом такого змісту:
“Оцінка якості соціальних послуг не проводиться у разі введення на території України або адміністративно-територіальної одиниці, де надавалися соціальні послуги, надзвичайного або воєнного стану, та протягом трьох місяців після його припинення (скасування).”.
{Пункт 4 втратив чинність на підставі Постанови КМ № 64 від 14.01.2026}