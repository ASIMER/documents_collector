КАБІНЕТ МІНІСТРІВ УКРАЇНИ
ПОСТАНОВА
від 3 березня 2020 р. № 185
Київ
Про затвердження критеріїв діяльності надавачів соціальних послуг
{Із змінами, внесеними згідно з Постановами КМ
№ 560 від 07.05.2022
№ 64 від 14.01.2026}
Відповідно до частини першої статті 13 Закону України “Про соціальні послуги” Кабінет Міністрів України постановляє:
1. Затвердити критерії діяльності надавачів соціальних послуг, що додаються.
2. Визнати такою, що втратила чинність, постанову Кабінету Міністрів України від 14 листопада 2012 р. № 1039 “Про затвердження критеріїв діяльності суб'єктів, що надають соціальні послуги” (Офіційний вісник України, 2012 р., № 87, ст. 3537).
3. Ця постанова набирає чинності з дня її опублікування та застосовується з 1 січня 2020 р., крім підпункту 6 пункту 4, абзацу другого підпункту 1, підпункту 2 пункту 5 критеріїв діяльності надавачів соціальних послуг, затверджених цією постановою, які набирають чинності з 1 січня 2021 року.
Прем'єр-міністр України
О.ГОНЧАРУК
Інд. 73
ЗАТВЕРДЖЕНО
постановою Кабінету Міністрів України
від 3 березня 2020 р. № 185
КРИТЕРІЇ
діяльності надавачів соціальних послуг
1. Критерії діяльності надавачів соціальних послуг (далі - критерії) розроблено з метою встановлення єдиних вимог до надавачів соціальних послуг незалежно від форми власності та господарювання.
Ці критерії не поширюються на фізичних осіб, які надають соціальні послуги з догляду відповідно до Закону України “Про соціальні послуги” без провадження підприємницької діяльності.
У цих критеріях терміни вживаються у значенні, наведеному в Законах України “Про соціальні послуги”, “Про соціальну роботу з сім'ями, дітьми та молоддю” та інших нормативно-правових актах з питань соціального захисту, соціальних послуг, соціальної роботи.
2. Надавачі соціальних послуг, діяльність яких відповідає цим критеріям, вносяться до Реєстру надавачів та отримувачів соціальних послуг у порядку, визначеному Кабінетом Міністрів України.
3. Для надавачів соціальних послуг встановлюються загальні та спеціальні критерії діяльності.
Загальних критеріїв зобов'язані дотримуватися у своїй діяльності всі надавачі соціальних послуг, спеціальних критеріїв - надавачі соціальних послуг, які надають соціальні послуги, що передбачають цілодобове перебування/проживання, нічне або денне перебування у приміщенні надавача соціальних послуг, зокрема з харчуванням (догляд, підтримане проживання, притулок та інші), соціальні послуги, що надаються екстрено (кризово), та допоміжні соціальні послуги.
4. Загальними критеріями діяльності надавачів соціальних послуг є:
1) наявність установчих та інших документів, якими визначено перелік соціальних послуг, що відповідає класифікатору соціальних послуг, затвердженому Мінсоцполітики, категорії осіб, яким надаються такі послуги, що підтверджується засвідченою в установленому порядку копією установчих та інших документів, випискою з Єдиного державного реєстру юридичних осіб, фізичних осіб - підприємців та громадських формувань;
2) надання соціальних послуг відповідно до державних стандартів соціальних послуг, що підтверджується інформацією про діяльність надавача таких послуг;
3) відповідний фаховий рівень працівників надавача соціальних послуг, які надають такі послуги (соціальних працівників, соціальних менеджерів, фахівців із соціальної роботи, соціальних педагогів, психологів та інших), що підтверджується документом про освіту, свідоцтвом про підвищення кваліфікації та/або про проходження атестації відповідно до законодавства. Фаховий рівень соціальних робітників підтверджується документом про освіту або про неформальне професійне навчання.
Працівники надавача соціальних послуг повинні відповідати вимогам, визначеним у Випуску 80 “Соціальні послуги” Довідника кваліфікаційних характеристик професій працівників, затвердженому наказом Мінсоцполітики від 29 березня 2017 р. № 518 (далі - Випуск 80).
У штатному розписі/трудових договорах з найманими працівниками надавача соціальних послуг назви посад і професій повинні відповідати Національному класифікатору України “Класифікатор професій” ДК 003:2010, затвердженому наказом Держспоживстандарту від 28 липня 2010 р. № 327, а кваліфікаційні категорії та розряди - Випуску 80.
Під час дії на території України або адміністративно-територіальної одиниці, де перебуває надавач соціальних послуг, надзвичайного або воєнного стану допускається залучення до надання послуг працівників і волонтерів, які не мають документів, що підтверджують їх фаховий рівень, з укладенням договорів відповідно до законодавства;
{Підпункт 3 пункту 4 доповнено абзацом згідно з Постановою КМ № 560 від 07.05.2022}
4) відсутність фінансової заборгованості, що підтверджується довідкою територіальних органів ДФС про відсутність заборгованості із сплати податків і зборів (обов'язкових платежів);
Під час дії на території України або адміністративно-територіальної одиниці, де перебуває надавач соціальних послуг, надзвичайного або воєнного стану критерій, визначений цим підпунктом, не застосовується;
{Підпункт 4 пункту 4 доповнено абзацом згідно з Постановою КМ № 560 від 07.05.2022}
5) наявність у працівників надавача соціальних послуг особистих медичних книжок та своєчасність проходження обов'язкових профілактичних медичних оглядів відповідно до Порядку проведення обов'язкових профілактичних медичних оглядів та видачі особистих медичних книжок, затвердженого постановою Кабінету Міністрів України від 23 травня 2001 р. № 559 “Про затвердження переліку професій, виробництв та організацій, працівники яких підлягають обов'язковим профілактичним медичним оглядам, порядку проведення цих оглядів та видачі особистих медичних книжок” (Офіційний вісник України, 2001 р., № 21, ст. 950), що підтверджується інформацією про діяльність надавача соціальних послуг;
6) наявність у надавача соціальних послуг приміщень, які відповідають вимогам щодо їх доступності для осіб з інвалідністю та інших маломобільних груп населення (в тому числі дітей з інвалідністю), а в разі неможливості повністю пристосувати приміщення будівлі (споруди) надавача для потреб осіб з інвалідністю забезпечується його розумне пристосування відповідно до частини другої статті 27 Закону України “Про основи соціальної захищеності осіб з інвалідністю в Україні”, що підтверджується інформацією засновника (власника) надавача соціальних послуг за погодженням із громадськими об'єднаннями осіб з інвалідністю.
У разі діяльності надавача соціальних послуг на території, на якій ведуться (велися) бойові дії, що включена до переліку територій, на яких ведуться (велися) бойові дії або тимчасово окупованих Російською Федерацією, затвердженого Мінрозвитку, щодо якої не визначено дату завершення тимчасової окупації, дату припинення можливих бойових дій або дату завершення бойових дій, соціальні послуги можуть надаватися у приміщенні, що не відповідає цьому критерію, за наявності захисних споруд цивільного захисту, придатних для укриття отримувачів соціальних послуг та працівників надавачів соціальних послуг і безпечного перебування в них, які відповідають вимогам щодо утримання, облаштування та експлуатації об'єктів фонду захисних споруд цивільного захисту, затвердженим МВС;
{Підпункт 6 пункту 4 із змінами, внесеними згідно з Постановою КМ № 560 від 07.05.2022; в редакції Постанови КМ № 64 від 14.01.2026}
7) інформування населення про наявні соціальні послуги та електронні сервіси (перелік соціальних послуг, категорії осіб, яким вони надаються, умови та порядок їх надання тощо) через електронні засоби комунікації та соціальні мережі, смс-інформування, друковану продукцію (буклети, ліфлети тощо) у формі, доступній для сприйняття особами з будь-якими порушеннями здоров'я;
8) наявність публічного звіту про діяльність з надання соціальних послуг, що підтверджується засвідченими в установленому порядку копіями звіту та результатів оцінки якості соціальних послуг (для надавачів соціальних послуг з досвідом роботи у сфері надання соціальних послуг понад три роки).
5. Спеціальними критеріями діяльності надавачів соціальних послуг є:
1) наявність власного чи орендованого жилого приміщення, яке відповідає:
вимогам щодо його доступності для осіб з інвалідністю та інших маломобільних груп населення (в тому числі дітей з інвалідністю), а в разі неможливості повністю пристосувати приміщення будівлі (споруди) надавача для потреб осіб з інвалідністю забезпечується їх розумне пристосування відповідно до частини другої статті 27 Закону України “Про основи соціальної захищеності осіб з інвалідністю в Україні”, що підтверджується інформацією засновника (власника) надавача соціальних послуг за погодженням із громадськими об'єднаннями осіб з інвалідністю;
{Абзац другий підпункту 1 пункту 5 в редакції Постанови КМ № 64 від 14.01.2026}
протипожежним вимогам, що підтверджується засвідченою в установленому порядку копією декларації відповідності матеріально-технічної бази надавача вимогам законодавства з питань пожежної безпеки, - для надання соціальних послуг, що передбачають цілодобове перебування/проживання, нічне перебування у приміщенні надавача;
{Абзац третій підпункту 1 пункту 5 із змінами, внесеними згідно з Постановою КМ № 64 від 14.01.2026}
2) наявність матеріально-технічної бази, необхідної для забезпечення санітарно-гігієнічних норм, гарячого та холодного водопостачання та водовідведення, каналізації, припливно-витяжної вентиляції відповідно до вимог ДБН В.2.2-9:2018 “Громадські будинки та споруди. Основні положення”, що документально підтверджується фахівцем з питань технічного обстеження будівель та споруд, який має кваліфікаційний сертифікат, - для надання соціальних послуг, що передбачають цілодобове перебування/проживання, нічне або денне перебування у приміщенні надавача;
{Абзац перший підпункту 2 пункту 5 із змінами, внесеними згідно з Постановою КМ № 64 від 14.01.2026}
Під час дії на території України або адміністративно-територіальної одиниці, де перебуває надавач соціальних послуг, надзвичайного або воєнного стану здійснюється підготовка та облаштування захисних споруд цивільного захисту, підвалів або інших приміщень, придатних для укриття отримувачів послуг та персоналу і безпечного перебування в них, перевірка та забезпечення наявності опалення, водопостачання, електроенергії, забезпечення необхідного запасу продуктів харчування, води, лікарських засобів, засобів гігієни, одягу, взуття тощо;
{Підпункт 2 пункту 5 доповнено абзацом згідно з Постановою КМ № 560 від 07.05.2022}
3) можливість забезпечення харчуванням отримувачів соціальних послуг - для надавачів соціальних послуг, що надають соціальні послуги з догляду, притулку та інші послуги, якими передбачено таке харчування.
Для організації харчування надавач соціальних послуг отримує експлуатаційний дозвіл або реєструє потужності з виробництва та/або обігу харчових продуктів відповідно до Закону України “Про основні принципи та вимоги до безпечності та якості харчових продуктів”.
У разі залучення інших суб'єктів господарювання до постачання готової продукції такі суб'єкти повинні мати дозвільні документи згідно з вимогами Закону України “Про основні принципи та вимоги до безпечності та якості харчових продуктів” і документи, що підтверджують безпечність та окремі показники якості харчових продуктів (експертний висновок, протокол, звіт або інший аналогічний документ);
4) наявність права власності або іншого речового права на автотранспортні засоби, що підтверджується сканованими копіями документів, що підтверджують право власності або інше речове право на автомобіль, - для надавачів соціальної послуги екстреного (кризового) втручання і транспортних послуг.
{Підпункт 4 пункту 5 із змінами, внесеними згідно з Постановою КМ № 560 від 07.05.2022; в редакції Постанови КМ № 64 від 14.01.2026}
5) наявність договору із закладом охорони здоров'я або договору про надання послуг із фізичними особами-підприємцями, які в установленому порядку отримали ліцензію на провадження господарської діяльності з медичної практики (для надавачів соціальної послуги догляду стаціонарного).
{Підпункт 5 пункту 5 із змінами, внесеними згідно з Постановою КМ № 560 від 07.05.2022; в редакції Постанови КМ № 64 від 14.01.2026}