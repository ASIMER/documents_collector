КАБІНЕТ МІНІСТРІВ УКРАЇНИ
ПОСТАНОВА
від 11 квітня 2012 р. № 296
Київ
Про затвердження Порядку укладення державними підприємствами, установами, організаціями, а також господарськими товариствами, у статутному капіталі яких більше 50 відсотків акцій (часток) належать державі, у яких утворення наглядової ради не є обов'язковим відповідно до закону, а також у яких утворення наглядової ради не передбачено статутом, договорів про спільну діяльність та управління майном
{Назва Постанови в редакції Постанови КМ № 481 від 30.04.2024}
{Із змінами, внесеними згідно з Постановами КМ
№ 875 від 18.08.2021
№ 703 від 21.06.2022
№ 481 від 30.04.2024
№ 1653 від 10.12.2025}
Відповідно до підпункту “л” пункту 18 частини другої статті 5 Закону України “Про управління об'єктами державної власності” Кабінет Міністрів України постановляє:
1. Затвердити Порядок укладення державними підприємствами, установами, організаціями, а також господарськими товариствами, у статутному капіталі яких більше 50 відсотків акцій (часток) належать державі, у яких утворення наглядової ради не є обов'язковим відповідно до закону, а також у яких утворення наглядової ради не передбачено статутом, договорів про спільну діяльність та управління майном, що додається.
{Пункт 1 в редакції Постанови КМ № 481 від 30.04.2024}
2. Визнати таким, що втратило чинність, розпорядження Кабінету Міністрів України від 7 травня 2008 р. № 703 “Питання укладення деяких договорів” (Офіційний вісник України, 2008 р., № 35, ст. 1183).
3. Центральним органам виконавчої влади, Національній та галузевим академіям наук, іншим суб'єктам управління об'єктами державної власності, що відповідно до затвердженого цією постановою Порядку здійснюють заходи щодо укладення державними підприємствами, установами, організаціями, а також господарськими товариствами, у статутному капіталі яких більше 50 відсотків акцій (часток) належать державі, у яких утворення наглядової ради не є обов'язковим відповідно до закону, а також у яких утворення наглядової ради не передбачено статутом, договорів про спільну діяльність та управління майном, подавати щокварталу Міністерству економіки, довкілля та сільського господарства за затвердженою ним формою інформацію про виконання таких договорів для її узагальнення і подання Кабінетові Міністрів України відповідних висновків та пропозицій.
{Пункт 3 із змінами, внесеними згідно з Постановами КМ № 875 від 18.08.2021, № 481 від 30.04.2024, № 1653 від 10.12.2025}
4. Міністерству економічного розвитку і торгівлі підготувати та подати в установленому порядку Кабінету Міністрів України законопроект щодо удосконалення процедури укладення суб'єктами господарювання державного сектору економіки договорів про спільну діяльність, договорів комісії, доручення та управління майном.
Прем'єр-міністр України
М.АЗАРОВ
Інд. 70
ЗАТВЕРДЖЕНО
постановою Кабінету Міністрів України
від 11 квітня 2012 р. № 296
ПОРЯДОК
укладення державними підприємствами, установами, організаціями, а також господарськими товариствами, у статутному капіталі яких більше 50 відсотків акцій (часток) належать державі, у яких утворення наглядової ради не є обов'язковим відповідно до закону, а також у яких утворення наглядової ради не передбачено статутом, договорів про спільну діяльність та управління майном
{Назва Порядку в редакції Постанови КМ № 481 від 30.04.2024}
1. Цей Порядок визначає механізм укладення державними підприємствами, установами, організаціями, а також господарськими товариствами, у статутному капіталі яких більше 50 відсотків акцій (часток) належать державі, у яких утворення наглядової ради не є обов'язковим відповідно до закону, а також у яких утворення наглядової ради не передбачено статутом (далі - суб'єкт господарювання), договорів про спільну діяльність та управління майном (далі - договір).
{Абзац перший пункту 1 із змінами, внесеними згідно з Постановою КМ № 481 від 30.04.2024}
Дія цього Порядку не поширюється на договори про спільну діяльність учасників Центру колективного користування науковим обладнанням, які укладаються без утворення юридичної особи та без об'єднання вкладів.
{Пункт 1 доповнено абзацом згідно з Постановою КМ № 703 від 21.06.2022}
У разі коли майно, що передбачається використовувати за договором, не перебуває на балансі суб'єкта господарювання, стороною договору може виступати суб'єкт управління об'єктами державної власності, який здійснює повноваження з реалізації прав держави як власника такого майна (далі - орган управління).
{Пункт 1 доповнено абзацом згідно з Постановою КМ № 481 від 30.04.2024}
У разі коли установником управління є орган управління або суб'єкт господарювання, що повністю утримується за рахунок державного бюджету, доходи від використання майна, переданого в управління, за вирахуванням винагороди управителя та витрат, понесених управителем у зв'язку з управлінням майном, зараховуються до державного бюджету.
{Пункт 1 доповнено абзацом згідно з Постановою КМ № 481 від 30.04.2024}
2. Суб'єкт господарювання або інша юридична особа, що виявили намір укласти договір, подають органові управління звернення щодо погодження укладення договору разом із такими документами:
{Абзац перший пункту 2 в редакції Постанови КМ № 481 від 30.04.2024}
1) попередньо погоджений сторонами проект договору (у разі, коли стороною договору є орган управління, попереднє погодження не вимагається);
{Підпункт 1 пункту 2 в редакції Постанови КМ № 481 від 30.04.2024}
2) засвідчені копії статутів (положень) суб'єкта господарювання або іншої юридичної особи та сторони (сторін), з якою (якими) передбачається укласти договір (у разі, коли стороною договору є орган управління, засвідчена копія його положення не вимагається);
{Підпункт 2 пункту 2 в редакції Постанови КМ № 481 від 30.04.2024}
3) інформація про суб'єкта господарювання або іншу юридичну особу, зокрема про:
кількість робочих місць;
рівень прибутковості за останні три роки, розмір дебіторської заборгованості, зокрема простроченої;
державну реєстрацію прав власності або користування будинками (спорудами) та земельними ділянками, які передбачається використовувати за договором (за наявності).
Суб'єкт господарювання або інша юридична особа подає також бізнес-план із визначенням етапів, строків, шляхів і засобів виконання договору, джерел його фінансування, впливу результатів укладення договору на фінансовий план суб'єкта господарювання;
{Підпункт 3 пункту 2 в редакції Постанови КМ № 481 від 30.04.2024}
4) інформація про сторону (сторони), з якою (якими) передбачається укласти договір, а саме:
повне найменування сторони;
дані про її державну реєстрацію;
відомості, що підтверджують здатність сторони забезпечити належне виконання своїх договірних зобов'язань, зокрема фінансову та професійну спроможність;
5) звіт про оцінку майна, що передбачається використовувати за договором, з висновком про його вартість, визначену на підставі незалежної оцінки із застосуванням бази оцінки, що відповідає ринковій вартості.
{Абзац перший підпункту 5 пункту 2 із змінами, внесеними згідно з Постановою КМ № 481 від 30.04.2024}
Зазначений звіт подається разом з рецензією, що містить позитивний висновок щодо його відповідності вимогам нормативно-правових актів з оцінки майна або за наявності незначних недоліків, що не вплинули на достовірність оцінки, про відповідність в цілому таким нормативно-правовим актам;
6) обґрунтування способу використання державного майна з відповідними розрахунками.
3. Орган управління готує протягом 10 робочих днів з дня надходження від суб'єкта господарювання або іншої юридичної особи звернення щодо погодження укладення договору за погодженням з Мінекономіки, Мінфіном, Фондом державного майна та Мін'юстом відповідний проект рішення Кабінету Міністрів України.
{Абзац перший пункту 3 із змінами, внесеними згідно з Постановами КМ № 875 від 18.08.2021, № 481 від 30.04.2024}
Зазначений проект повинен, зокрема, містити істотні умови договору, укладення якого пропонується погодити, щодо забезпечення підвищення ефективності використання державного майна, захисту майнових інтересів держави, унеможливлення відчуження державного майна, а також залежно від виду договору - розмір часток учасників, строк дії договору, порядок розподілу прибутку, покриття витрат та внесення додаткових вкладів.
До проекту рішення Кабінету Міністрів України щодо погодження укладення договору органом управління додаються такі документи:
звернення суб'єкта господарювання або іншої юридичної особи до органу управління щодо погодження укладення договору разом з документами, що передбачені підпунктами 2-6 пункту 2 цього Порядку, а також погоджений органом управління проект договору;
{Абзац четвертий пункту 3 із змінами, внесеними згідно з Постановою КМ № 481 від 30.04.2024}
інформація від органу управління щодо відсутності встановлених законодавством заборон та обмежень на використання майна суб'єкта господарювання, якщо таке використання передбачається договором;
{Абзац п'ятий пункту 3 із змінами, внесеними згідно з Постановою КМ № 481 від 30.04.2024}
розрахунки щодо очікуваних щомісячних надходжень від використання майна.
{Пункт 3 доповнено новим абзацом згідно з Постановою КМ № 481 від 30.04.2024}
{Абзац сьомий пункту 3 виключено на підставі Постанови КМ № 481 від 30.04.2024}
4. Орган управління подає в установленому порядку на розгляд Кабінету Міністрів України узгоджений проект рішення щодо погодження укладення договору разом з документами, зазначеними в абзацах четвертому - шостому пункту 3 цього Порядку.
5. У разі прийняття Кабінетом Міністрів України рішення про погодження укладення договору орган управління здійснює заходи щодо забезпечення його укладення суб'єктом господарювання відповідно до вимог законодавства.
6. Зміни до укладених договорів у частині істотних умов вносяться в порядку, передбаченому цим Порядком для їх укладення.