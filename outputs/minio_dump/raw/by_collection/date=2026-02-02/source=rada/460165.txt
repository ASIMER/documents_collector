МІНІСТЕРСТВО ВНУТРІШНІХ СПРАВ УКРАЇНИ
НАКАЗ
27.07.2016 № 725
Зареєстровано в Міністерстві
юстиції України
22 серпня 2016 р.
за № 1162/29292
Про затвердження Інструкції з оформлення уповноваженими посадовими особами ДСНС матеріалів про адміністративні правопорушення
{Заголовок Наказу в редакції Наказу Міністерства внутрішніх справ № 36 від 20.01.2022; із змінами, внесеними згідно з Наказом Міністерства внутрішніх справ № 370 від 02.06.2025}
{Із змінами, внесеними згідно з Наказами Міністерства внутрішніх справ
№ 204 від 15.03.2018
№ 507 від 06.07.2020
№ 36 від 20.01.2022
№ 1054 від 19.12.2023
№ 370 від 02.06.2025}
Відповідно до пункту 11 частини першої статті 17 Кодексу цивільного захисту України, Кодексу України про адміністративні правопорушення та з метою вдосконалення системи контролю при здійсненні проваджень у справах про адміністративні правопорушення центральним органом виконавчої влади, що реалізує державну політику з питань нагляду та контролю за додержанням законодавства про пожежну і техногенну безпеку, НАКАЗУЮ:
{Преамбула із змінами, внесеними згідно з Наказом Міністерства внутрішніх справ № 1054 від 19.12.2023}
1. Затвердити Інструкцію з оформлення уповноваженими посадовими особами ДСНС матеріалів про адміністративні правопорушення, що додається.
{Пункт 1 редакції Наказів Міністерства внутрішніх справ № 36 від 20.01.2022, № 370 від 02.06.2025}
2. Визнати таким, що втратив чинність, наказ Міністерства України з питань надзвичайних ситуацій та у справах захисту населення від наслідків Чорнобильської катастрофи від 23 липня 2003 року № 251 «Про затвердження та введення в дію Інструкції з оформлення матеріалів про адміністративні правопорушення, Інформаційної картки про адміністративне правопорушення та Порядку заповнення Інформаційної картки про адміністративне правопорушення», зареєстрований у Міністерстві юстиції України 23 жовтня 2003 року за № 966/8287 (із змінами).
3. Визнати таким, що втратив чинність, наказ Міністерства України з питань надзвичайних ситуацій та у справах захисту населення від наслідків Чорнобильської катастрофи від 21 жовтня 2003 року № 397 «Про затвердження Інструкції з оформлення матеріалів про адміністративні правопорушення відповідно до статті 18816 Кодексу України про адміністративні правопорушення», зареєстрований у Міністерстві юстиції України 06 листопада 2003 року за № 1017/8338.
4. Департаменту формування політики щодо підконтрольних Міністрові органів влади та моніторингу Міністерства внутрішніх справ України (Боднар В.Є.) забезпечити подання цього наказу на державну реєстрацію до Міністерства юстиції України в установленому порядку.
5. Цей наказ набирає чинності з дня його офіційного опублікування.
6. Контроль за виконанням цього наказу покласти на Голову Державної служби України з надзвичайних ситуацій Чечоткіна М.О.
Міністр
А.Б. Аваков
ПОГОДЖЕНО:
Голова Державної служби України
з надзвичайних ситуацій
М. Чечоткін
ЗАТВЕРДЖЕНО
Наказ
Міністерства внутрішніх
справ України
27.07.2016 № 725
(в редакції наказу
Міністерства внутрішніх справ
України
від 02 червня 2025 року № 370)
Зареєстровано в Міністерстві
юстиції України
22 серпня 2016 р.
за № 1162/29292
Інструкція
з оформлення уповноваженими посадовими особами ДСНС матеріалів про адміністративні правопорушення
І. Загальні положення
1. Ця Інструкція визначає порядок оформлення уповноваженими посадовими особами апарату ДСНС та територіальних органів ДСНС матеріалів про адміністративні правопорушення, розгляду справ про адміністративні правопорушення, виконання постанов про накладення адміністративних стягнень та розгляду скарг по справах про адміністративні правопорушення.
2. Посадова особа, яка за своїми посадовими обов'язками визначена Головним державним інспектором України, заступником Головного державного інспектора України, старшим державним інспектором України з нагляду (контролю) у сфері пожежної та техногенної безпеки із числа посадових осіб апарату ДСНС, а також головним державним інспектором, заступником головного державного інспектора та державним інспектором з нагляду (контролю) у сфері пожежної та техногенної безпеки на відповідній території із числа посадових осіб територіальних органів ДСНС (далі — уповноважені посадові особи ДСНС) під час виконання службових обов'язків зобов'язана вживати заходів щодо запобігання, виявлення і припинення адміністративних правопорушень, підвідомчих ДСНС, і притягнення правопорушників до передбаченої законом адміністративної відповідальності.
3. З метою виконання вимог Кодексу України про адміністративні правопорушення (далі — КУпАП) уповноважені посадові особи ДСНС під час оформлення матеріалів про адміністративні правопорушення та розгляду справ про адміністративні правопорушення мають право ознайомитися з документами, що посвідчують особу правопорушника, та зафіксувати дані, що містяться в цих документах.
Уповноважені посадові особи ДСНС під час здійснення заходів щодо виявлення і припинення адміністративних правопорушень, підвідомчих ДСНС, взаємодіють з органами (підрозділами) Національної поліції України щодо запобігання, виявлення і припинення адміністративних правопорушень у сфері пожежної та техногенної безпеки, цивільного захисту.
4. За наявності ознак складу адміністративного правопорушення, підвідомчого ДСНС, якщо це правопорушення за своїм характером не тягне за собою відповідно до закону кримінальної відповідальності, уповноважені посадові особи ДСНС вживають заходів щодо притягнення правопорушників до передбаченої законом адміністративної відповідальності.
5. У разі виявлення правопорушень, передбачених статтями 771, 120, 175, 1752, частинами другою, третьою статті 1753 (у частині порушення встановлених законодавством вимог щодо утримання та експлуатації об'єктів фонду захисних споруд цивільного захисту, що призвело до неготовності їх використання за призначенням відповідно до законодавства), 1888 КУпАП, уповноважені посадові особи ДСНС на місці вчинення правопорушення виносять постанови по справах про адміністративні правопорушення відповідно до вимог статті 283 КУпАП.
6. Уповноважена посадова особа ДСНС здійснює фіксування адміністративних правопорушень за допомогою засобів аудіо-, фото- та відеотехніки.
До справи про адміністративне правопорушення як доказ долучаються результати аудіо-, фото- і відеофіксації, а також інші матеріали (пояснення особи, яка притягається до адміністративної відповідальності, потерпілих, свідків, речові докази, а також інші документи, що містять інформацію про вчинене правопорушення), що мають значення для правильного вирішення справи.
7. У разі встановлення повторності адміністративного правопорушення, тобто вчинення протягом року однорідного правопорушення, за яке особу вже було піддано адміністративному стягненню, до матеріалів справи про адміністративне правопорушення долучається документ, у якому міститься інформація про дату вчинення попереднього адміністративного правопорушення і прийняте у справі рішення.
8. У разі вчинення адміністративного правопорушення неповнолітньою особою віком до шістнадцяти років уповноважені посадові особи ДСНС здійснюють фіксування адміністративного правопорушення за допомогою засобів аудіо-, фото- та відеотехніки (за можливості) і негайно повідомляють органи (підрозділи) Національної поліції України. Аудіо-, фото- та відеоматеріали про вчинення адміністративного правопорушення неповнолітньою особою віком до шістнадцяти років надаються органам (підрозділам) Національної поліції України.
У разі вчинення адміністративних правопорушень, підвідомчих ДСНС, військовослужбовцями та іншими особами, на яких поширюється дія дисциплінарних статутів, штраф як адміністративне стягнення до них не застосовується. У цих випадках уповноважені посадові особи ДСНС передають матеріали про адміністративне правопорушення відповідним органам для вжиття заходів у порядку, передбаченому частиною третьою статті 15 КУпАП.
II. Оформлення матеріалів про адміністративні правопорушення
1. Про вчинення адміністративного правопорушення уповноваженими посадовими особами ДСНС складається протокол про адміністративне правопорушення, форма якого наведена в додатку 1 до цієї Інструкції (далі — протокол).
Бланк протоколу виготовляється друкарським способом згідно з технічним описом бланка протоколу про адміністративне правопорушення, наведеним у додатку 2 до цієї Інструкції.
За наявності технічної можливості протокол складається в електронній формі з використанням мобільного логістичного пристрою з автоматичним присвоєнням йому серії та номера, а також із внесенням відомостей, зазначених у додатку 1 до цієї Інструкції.
Протокол також складається, якщо при винесенні постанови по справі про адміністративне правопорушення особа оспорить допущене порушення й адміністративне стягнення, що на неї накладається. Протокол складається уповноваженою посадовою особою ДСНС відповідно до статті 256 КУпАП і є додатком до постанови по справі про адміністративне правопорушення.
2. Уповноважені посадові особи ДСНС складають протоколи по справах про адміністративні правопорушення, розгляд яких відповідно до статей 223, 24419 КУпАП віднесено до компетенції ДСНС, а також про адміністративне правопорушення, передбачене статтею 164 КУпАП.
3. Відповідно до частини другої статті 254 КУпАП протокол складається не пізніше двадцяти чотирьох годин з моменту виявлення особи, яка вчинила правопорушення, у двох примірниках, один із яких під розписку вручається особі, яка притягається до адміністративної відповідальності. Другий примірник протоколу додається до справи про адміністративне правопорушення, яку формує уповноважена посадова особа ДСНС.
4. Усі реквізити протоколу заповнюються державною мовою, розбірливо, чорнилом чорного або синього кольору.
Не допускаються закреслення чи виправлення відомостей, що вносяться до протоколу, а також унесення додаткових записів після того, як протокол підписала особа, яка притягається до адміністративної відповідальності.
5. У протоколі зазначаються:
дата і місце його складання, посада, спеціальне звання, прізвище, власне ім'я, по батькові (за наявності) уповноваженої посадової особи ДСНС, яка склала протокол;
відомості про особу, яка притягається до адміністративної відповідальності (у разі її виявлення), зокрема: прізвище, власне ім'я, по батькові (за наявності), дата народження, громадянство, адреса задекларованого/зареєстрованого місця проживання (перебування), номер телефону, місце роботи (навчання), посада, серія (за наявності) та номер документа, що посвідчує особу, реєстраційний номер облікової картки платника податків (далі — РНОКПП) або серія (за наявності) та номер паспорта для фізичних осіб, які через свої релігійні переконання відмовляються від прийняття РНОКПП відповідно до закону;
обставини правопорушення (дата, час, місце вчинення і суть адміністративного правопорушення, пункт (підпункт, частина, абзац), розділ, глава, стаття нормативно-правового акта, вимоги якого порушено);
інформація про матеріальну шкоду, заподіяну правопорушенням (за наявності);
стаття (частина статті) КУпАП, яка передбачає відповідальність за правопорушення;
прізвища, власні імена, по батькові (за наявності), задекларовані/зареєстровані місця проживання (перебування), номери телефонів свідків і потерпілих, якщо вони є;
пояснення особи, яка притягається до адміністративної відповідальності;
інші відомості, необхідні для вирішення справи.
6. При складанні протоколу за статтею 77 КУпАП зазначаються місце, час та суть порушених особою вимог пожежної безпеки в лісах.
У разі складання протоколу за частиною другою статті 77 КУпАП в протоколі також зазначаються наслідки, до яких призвели порушення вимог пожежної безпеки в лісах — знищення або пошкодження лісу внаслідок необережного поводження з вогнем, виникнення лісової пожежі або поширення її на значній площі.
7. При складанні протоколу за статтею 771 КУпАП зазначаються місце, час та особа, яка вчинила самовільне випалювання стерні, луків, пасовищ, ділянок із степовою, водно-болотною та іншою природною рослинністю, рослинності або її залишків та опалого листя на землях сільськогосподарського призначення, у смугах відводу автомобільних доріг і залізниць, у парках, інших зелених насадженнях та газонів у населених пунктах без дотримання Порядку випалювання сухої рослинності або її залишків, затвердженого наказом Міністерства захисту довкілля та природних ресурсів України від 12 серпня 2021 року № 541, зареєстрованого в Міністерстві юстиції України 07 жовтня 2021 року за № 1311/36933.
8. При складанні протоколу за статтею 120 КУпАП зазначаються місце, час та суть порушених особою правил пожежної безпеки на залізничному, морському, річковому і повітряному транспорті.
9. При складанні протоколу за статтею 164 КУпАП зазначаються місце, дата та суть порушення, а саме:
провадження господарської діяльності без одержання ліцензії на провадження господарської діяльності з надання послуг і виконання робіт протипожежного призначення, що підлягає ліцензуванню відповідно до закону, або здійснення господарської діяльності з надання послуг і виконання робіт протипожежного призначення з порушенням умов ліцензування;
надання суб'єктом господарювання органу ліцензування, дозвільному органу або адміністратору недостовірної інформації щодо відповідності матеріально-технічної бази вимогам законодавства;
порушення ліцензіатом установленого законом строку повідомлення органу ліцензування про зміну відомостей, зазначених у заяві та документах, що додавалися до заяви про отримання ліцензії;
невиконання ліцензіатом розпорядження про усунення порушень ліцензійних умов;
надання суб'єктом господарювання недостовірної або не в повному обсязі інформації в повідомленні про початок провадження господарської діяльності, необхідність подання якої встановлена законом для певного виду господарської діяльності;
порушення суб'єктом господарювання встановленого законом строку для подання повідомлення про зміну відомостей, зазначених у повідомленні про початок здійснення господарської діяльності.
Протокол, складений за статтею 164 КУпАП, разом з повідомленням, форма якого наведена в додатку 3 до цієї Інструкції, та матеріалами, що підтверджують вчинення адміністративного правопорушення, у триденний строк із дня його складання надсилається до районного, районного в місті, міського, міськрайонного судів. У таких протоколах дата та час розгляду адміністративної справи не зазначаються (ставиться прочерк), а зазначається найменування районного, районного в місті, міського, міськрайонного суду та його місцезнаходження.
10. При складанні протоколу за статтею 175 КУпАП зазначаються місце, час та суть порушених особою встановлених законодавством вимог пожежної та техногенної безпеки (пункт, підпункт, частина, абзац, розділ, глава, стаття нормативно-правового акта, вимоги якого порушено), а також інформація про використання протипожежної, аварійно-рятувальної або іншої спеціальної техніки або засобів протипожежного захисту не за призначенням, із зазначенням того, чи є це порушення триваючим.
У разі складання протоколу під час огляду місця пожежі (об'єкта пожежі) при викладенні суті правопорушення зазначається інформація про порушення вимог пожежної безпеки, які призвели до виникнення пожежі, сприяли її розвитку або перешкоджали гасінню, та інші порушення, встановлені під час огляду місця пожежі (об'єкта пожежі). До справи про адміністративне правопорушення долучається акт про пожежу та висновок про причини виникнення пожежі.
11. При складанні протоколу за статтею 1752 КУпАП зазначається суть правопорушення, а саме — початок роботи новоутворених підприємств або початок використання суб'єктом господарювання об'єктів нерухомості без зареєстрованої (поданої) декларації відповідності матеріально-технічної бази суб'єкта господарювання вимогам законодавства у сфері пожежної безпеки, для яких подання такої декларації є обов'язковим.
12. При складанні протоколу за частинами другою, третьою статті 1753 КУпАП (у частині порушення встановлених законодавством вимог щодо утримання та експлуатації об'єктів фонду захисних споруд цивільного захисту, що призвело до неготовності їх використання за призначенням відповідно до законодавства) зазначаються місце, час та суть порушених особою встановлених законодавством вимог щодо утримання та експлуатації об'єктів фонду захисних споруд цивільного захисту, що призвело до неготовності їх використання за призначенням відповідно до законодавства.
У разі складання протоколу за частиною третьою статті 1753 КУпАП (у частині порушення встановлених законодавством вимог щодо утримання та експлуатації об'єктів фонду захисних споруд цивільного захисту, що призвело до неготовності їх використання за призначенням відповідно до законодавства) до справи про адміністративне правопорушення долучаються акт обстеження об'єкта фонду захисних споруд цивільного захисту та інформація про повторність вчинення правопорушення.
13. При складанні протоколу за статтею 183 КУпАП зазначаються особа, яка здійснила завідомо неправдивий виклик пожежно-рятувального підрозділу (частини), та обставини, за яких його здійснено.
14. При складанні протоколу за частиною першою статті 18514 КУпАП зазначаються:
місце, час та особа, яка не виконала законні вимоги уповноважених посадових осіб ДСНС, зокрема обов'язкові до виконання письмові рішення, передбачені Кодексом цивільного захисту України та іншими законодавчими і нормативно-правовими актами;
дата виявлення такого порушення, із зазначенням того, чи є воно триваючим, та дата, до якої вимоги про усунення порушення мали бути виконані (за наявності).
При складанні протоколу за частиною другою статті 18514 КУпАП зазначаються місце, час та особа, яка створила перешкоди у діяльності уповноважених посадових осіб ДСНС, у тому числі пов'язаних із проведенням перевірок.
У разі складання протоколу за частиною третьою статті 18514 КУпАП до протоколу долучаються акт обстеження об'єкта фонду захисних споруд цивільного захисту та інформація про повторність вчинення правопорушення.
15. При складанні протоколу за частиною першою статті 1888 КУпАП, зазначаються:
дата складання та вручення приписів, розпоряджень чи постанов посадових осіб ДСНС;
посилання на невиконані у визначений строк пункти (запропоновані заходи) приписів, розпоряджень, постанов про усунення порушень;
дата виявлення порушення (невиконання) вимог приписів, розпоряджень, постанов про усунення порушень, строк їх виконання, та чи є це порушення (невиконання) триваючим.
У разі складання протоколу за частиною другою статті 1888 КУпАП зазначається інформація про повторність вчинення правопорушення.
16. При складанні протоколу за статтею 18837 КУпАП зазначається інформація про те, які законні вимоги уповноважених посадових осіб ДСНС щодо проведення перевірки особа не виконала, інформація про ненадання уповноваженим посадовим особам ДСНС передбаченої законодавством інформації чи надання недостовірної інформації, створення інших перешкод для виконання покладених на них обов'язків як органу державного ринкового нагляду.
17. При складанні протоколу особі, яка притягається до адміністративної відповідальності, роз'яснюються її права, передбачені статтями 55, 56, 59, 63 Конституції України, частиною першою статті 268 КУпАП, повідомляється про строки розгляду справи про адміністративне правопорушення, передбачені статтею 277 КУпАП, про що робиться відмітка, яка засвідчується підписом особи, яка притягається до адміністративної відповідальності.
18. Протокол підписується уповноваженою посадовою особою ДСНС і особою, яка притягається до адміністративної відповідальності. За наявності свідків і потерпілих протокол може бути підписаний також цими особами.
У разі якщо особа, яка притягається до адміністративної відповідальності, відмовляється підписати протокол, у ньому робиться запис про це.
19. Особі, стосовно якої складається протокол, пропонується надати пояснення і зауваження щодо змісту протоколу, які додаються до протоколу, а також викласти мотиви свого відмовлення від його підписання.
20. У разі якщо правопорушення вчинено кількома особами, протокол складається стосовно кожної особи окремо.
21. Протокол, складений уповноваженою посадовою особою ДСНС стосовно осіб віком від шістнадцяти до вісімнадцяти років, разом з повідомленням, форма якого наведена в додатку 3 до цієї Інструкції, та матеріалами, що підтверджують вчинення адміністративного правопорушення, у триденний строк із дати його складання надсилається до районного, районного в місті, міського, міськрайонного судів. У таких протоколах дата та час розгляду адміністративної справи не зазначаються (ставиться прочерк), а зазначаються найменування районного, районного в місті, міського, міськрайонного суду та його місцезнаходження.
III. Порядок розгляду справ про адміністративні правопорушення
1. Уповноважені посадові особи ДСНС здійснюють розгляд справ про адміністративні правопорушення, які визначені статтею 223 КУпАП.
Розгляд справ про адміністративні правопорушення, які пов'язані з порушенням законодавства про ринковий нагляд і загальну безпечність продукції, відповідно до статті 24419 КУпАП здійснюють Голова ДСНС та його заступники, керівники територіальних органів ДСНС та їх заступники.
2. Провадження в справі про адміністративне правопорушення не може бути розпочато, а розпочате підлягає закриттю за обставин, визначених статтею 247 КУпАП.
3. Справа про адміністративне правопорушення відповідно до статті 276 КУпАП розглядається за місцем його вчинення у строки, визначені статтею 277 КУпАП.
4. Під час розгляду справи про адміністративне правопорушення особі, яка притягається до адміністративної відповідальності, роз'яснюються її права, передбачені статтями 55, 56, 59, 63 Конституції України та частиною першою статті 268 КУпАП.
5. Справа про адміністративне правопорушення відповідно до частини першої статті 268 КУпАП розглядається у присутності особи, яка притягається до адміністративної відповідальності. За відсутності цієї особи справу може бути розглянуто лише у випадках, коли є дані про своєчасне її сповіщення про місце і час розгляду справи і якщо від неї не надійшло клопотання про відкладення розгляду справи.
6. Уповноважена посадова особа ДСНС при підготовці до розгляду справи про адміністративне правопорушення відповідно до статті 278 КУпАП вирішує такі питання:
чи належить розгляд справи до її компетенції;
чи правильно складено протокол (у разі його складання) та інші матеріали справи про адміністративне правопорушення;
чи сповіщено осіб, які беруть участь у розгляді справи, про час і місце її розгляду;
чи витребувано необхідні додаткові матеріали;
чи підлягають задоволенню клопотання особи, яка притягається до адміністративної відповідальності, потерпілого, їх законних представників та адвокатів.
7. Уповноважена посадова особа ДСНС, яка розглядає справу про адміністративне правопорушення, відповідно до статті 280 КУпАП зобов'язана з'ясувати: чи було вчинено адміністративне правопорушення, чи винна дана особа в його вчиненні, чи підлягає вона адміністративній відповідальності, чи є обставини, що пом'якшують і обтяжують відповідальність, чи заподіяно майнову шкоду, а також з'ясувати інші обставини, що мають значення для правильного вирішення справи.
8. На початку розгляду справи уповноважена посадова особа ДСНС зобов'язана назвати своє прізвище, власне ім'я, по батькові (за наявності), посаду, а також на вимогу осіб, які беруть участь у розгляді справи, показати своє службове посвідчення.
Уповноважена посадова особа ДСНС, яка розглядає справу, оголошує, яка справа підлягає розгляду, хто притягається до адміністративної відповідальності, роз'яснює особам, які беруть участь у розгляді справи, їх права та обов'язки. Після цього оголошується протокол (у разі складення), заслуховуються особи, які беруть участь у розгляді справи, досліджуються докази і вирішуються клопотання.
9. Уповноважена посадова особа ДСНС, відповідно до статті 252 КУпАП, оцінює докази за своїм внутрішнім переконанням, що ґрунтується на всебічному, повному і об'єктивному дослідженні всіх обставин справи в їх сукупності, керуючись законом і правосвідомістю.
10. У разі якщо при розгляді справи про адміністративне правопорушення виявлено ознаки кримінального правопорушення, уповноважена посадова особа ДСНС у встановленому порядку передає матеріали справи відповідному органу досудового розслідування.
11. При малозначності вчиненого адміністративного правопорушення уповноважена посадова особа ДСНС може звільнити особу, яка притягається до адміністративної відповідальності, від відповідальності та обмежитися усним зауваженням.
12. Розглянувши справу про адміністративне правопорушення, у тому числі оформлену працівниками відомчої, місцевої пожежної охорони, членами добровільної пожежної охорони, уповноважена посадова особа ДСНС залежно від підстав виносить постанову про накладення адміністративного стягнення або про закриття справи про адміністративне правопорушення.
13. При вирішенні питання про притягнення особи до адміністративної відповідальності у вигляді штрафу уповноважена посадова особа ДСНС виносить постанову про накладення адміністративного стягнення (далі — постанова), форма якої наведена в додатку 4 до цієї Інструкції.
14. Постанова виноситься на спеціальному бланку, що виготовлений друкарським способом згідно з технічним описом бланка постанови про накладення адміністративного стягнення, наведеним у додатку 5 до цієї Інструкції.
За наявності технічної можливості постанова виноситься в електронній формі з використанням мобільного логістичного пристрою з автоматичним присвоєнням їй серії та номера, а також із зазначенням відомостей, визначених у додатку 4 до цієї Інструкції.
15. Бланки постанови по справах про адміністративні правопорушення заповнюються розбірливо. Не допускаються закреслення чи виправлення відомостей, що заносяться до постанов, а також внесення додаткових записів після того, як постанова підписана особою, щодо якої вона винесена. У разі допущення виправлень, помилок при оформленні постанови бланк вважається зіпсованим.
16. Перед заповненням бланка постанови уповноважена посадова особа ДСНС повідомляє правопорушнику про вчинення ним адміністративного правопорушення та санкцію, передбачену за таке правопорушення.
17. У постанові зазначаються:
дата та місце розгляду справи;
найменування органу (прізвище, власне ім'я та по батькові (за наявності), посада посадової особи), який виніс постанову;
прізвище, власне ім'я, по батькові (за наявності) особи, на яку накладається адміністративне стягнення, серія та номер паспорта для фізичних осіб, які через свої релігійні переконання відмовилися від прийняття РНОКПП відповідно до закону, особи, на яку накладається адміністративне стягнення;
реєстраційний номер облікової картки платника податків особи, на яку накладається адміністративне стягнення;
адреса задекларованого/зареєстрованого місця проживання (перебування) особи, на яку накладається адміністративне стягнення;
місце роботи (навчання) особи, на яку накладається адміністративне стягнення, її посада;
у рядку «установив» — дата, місце, час вчинення адміністративного правопорушення, пункт (підпункт, частина, абзац), розділ, глава, стаття нормативно-правового акта, вимоги якого порушено;
у рядку «постановив» — уповноважена посадова особа ДСНС з урахуванням та зазначенням обставин, що пом'якшують (стаття 34 КУпАП) чи обтяжують (стаття 35 КУпАП) відповідальність за адміністративне правопорушення, зазначає прийняте у справі рішення, де необхідна обставина підкреслюється.
18. У разі задоволення клопотання особи, яка притягається до адміністративної відповідальності, про відкладення розгляду справи уповноважена посадова особа ДСНС складає та вручає повідомлення щодо розгляду справи про адміністративне правопорушення, форма якого наведена в додатку 6 до цієї Інструкції. За кожним фактом подання особою, яка притягується до адміністративної відповідальності, клопотання уповноважена посадова особа ДСНС складає рапорт і подає його на розгляд безпосередньому керівнику.
19. Відповідно до статті 36 КУпАП при вчиненні однією особою двох або більше адміністративних правопорушень адміністративне стягнення накладається за кожне правопорушення окремо.
Якщо особа вчинила кілька адміністративних правопорушень, справи про які одночасно розглядаються уповноваженою посадовою особою ДСНС, стягнення накладається в межах санкції, встановленої за більш серйозне правопорушення із числа вчинених. До основного стягнення в цьому разі може бути приєднано одне з додаткових стягнень, передбачених статтями про відповідальність за будь-яке із вчинених правопорушень.
За кожним фактом одночасного розгляду кількох адміністративних правопорушень, вчинених однією особою, уповноважена посадова особа ДСНС складає рапорт і подає його на розгляд безпосередньому керівнику.
20. Адміністративне стягнення відповідно до частини першої статті 38 КУпАП може бути накладено не пізніш як через два місяці з дня вчинення правопорушення, а при триваючому правопорушенні — не пізніш як через два місяці з дня його виявлення.
21. Постанова по справі про адміністративне правопорушення відповідно до статті 285 КУпАП оголошується негайно після закінчення розгляду адміністративної справи.
22. Постанова по справі про адміністративне правопорушення відповідно до частини десятої статті 258 КУпАП складається у двох екземплярах, один з яких упродовж трьох днів відповідно до частини першої статті 285 КУпАП вручається або висилається особі, щодо якої її винесено, а другий долучається до справи про адміністративне правопорушення.
У разі надсилання постанови по справі про адміністративне правопорушення поштовим зв'язком до справи долучається корінець поштового відправлення та повідомлення про її отримання.
Днем отримання постанови є дата, зазначена в поштовому повідомленні про вручення її особі, яка притягається до адміністративної відповідальності, або повнолітньому члену сім'ї цієї особи.
23. При вирішенні питання про звільнення особи від адміністративної відповідальності уповноважена посадова особа ДСНС виносить постанову про закриття справи про адміністративне правопорушення, форма якої наведена в додатку 7 до цієї Інструкції, за наявності обставин, передбачених статтями 22, 247 КУпАП, у двох екземплярах, один із яких вручається особі, яку звільнено від адміністративної відповідальності. Другий екземпляр постанови додається до справи про адміністративне правопорушення, яку формує уповноважена посадова особа ДСНС.
Не можуть бути звільнені від адміністративної відповідальності посадові особи, які не виконали припису або постанови посадових осіб ДСНС без поважних причин (при цьому до матеріалів справи обов'язково долучаються підтвердні матеріали) або порушили встановлені законодавством вимоги пожежної безпеки, що спричинило реальну загрозу життю та здоров'ю людей або призвело до виникнення пожежі.
24. Особа, щодо якої винесено постанову по справі про адміністративне правопорушення, може її оскаржити в порядку, визначеному статтею 288 КУпАП, і в строк, визначений статтею 289 КУпАП.
IV. Виконання постанов про накладення адміністративних стягнень
1. Постанова підлягає виконанню з моменту її винесення, якщо інше не встановлено КУпАП та іншими законами України.
2. Штраф відповідно до частини першої статті 307 КУпАП має бути сплачений порушником не пізніш як через п'ятнадцять днів з дня вручення йому постанови про накладення штрафу, а в разі оскарження такої постанови — не пізніш як через п'ятнадцять днів з дня повідомлення про залишення скарги без задоволення.
3. Відповідно до статті 308 КУпАП, у разі несплати правопорушником штрафу у строк, установлений частиною першою статті 307 КУпАП, постанова про накладення штрафу надсилається для примусового виконання до органу державної виконавчої служби за місцем проживання порушника, роботи або за місцезнаходженням його майна в порядку, встановленому законом.
4. Перевірка правильності та своєчасності виконання постанови здійснюється уповноваженою посадовою особою ДСНС, яка винесла цю постанову, та її безпосереднім керівником.
5. Відповідно до статті 303 КУпАП не підлягає виконанню постанова, якщо її не було звернуто до виконання протягом трьох місяців з дня винесення. У разі оскарження постанови перебіг строку давності зупиняється до розгляду скарги.
6. Постанова по справі про адміністративне правопорушення набирає законної сили після закінчення строку оскарження цієї постанови, встановленого статтею 289 КУпАП.
7. Виконання постанови може бути припинено посадовою особою, яка її винесла, у випадках, наведених у статті 302 КУпАП.
8. До справи про адміністративне правопорушення долучаються документи, що засвідчують виконання постанови (квитанції про сплату штрафу встановленого зразка (або їх копії), постанова про закінчення виконавчого провадження), або інші матеріали, що зупиняють провадження по справі про адміністративне правопорушення.
V. Розгляд скарг на постанови по справах про адміністративні правопорушення
1. Постанову по справі про адміністративне правопорушення може бути оскаржено до вищестоящого органу ДСНС (вищестоящої уповноваженої посадової особи ДСНС) або в районний, районний у місті, міський чи міськрайонний суд, у порядку, визначеному Кодексом адміністративного судочинства України.
2. Відповідно до статті 292 КУпАП скарга на постанову по справі про адміністративне правопорушення розглядається вищестоящою уповноваженою посадовою особою ДСНС у десятиденний строк з дня її надходження, якщо інше не встановлено законами України.
3. Відповідно до статті 293 КУпАП уповноважена посадова особа ДСНС при розгляді скарги на постанову по справі про адміністративне правопорушення перевіряє законність та обґрунтованість її винесення і приймає одне з таких рішень:
залишає постанову без змін, а скаргу без задоволення та виносить рішення щодо залишення постанови по справі про адміністративне правопорушення без змін, форма якого наведена в додатку 8 до цієї Інструкції;
скасовує постанову і надсилає справу на новий розгляд та виносить рішення щодо скасування постанови по справі про адміністративне правопорушення та надсилання справи на новий розгляд, форма якого наведена в додатку 9 до цієї Інструкції;
скасовує постанову і закриває справу та виносить рішення щодо скасування постанови по справі про адміністративне правопорушення і закриття справи, форма якого наведена в додатку 10 до цієї Інструкції;
змінює захід стягнення в межах, передбачених нормативним актом про відповідальність за адміністративне правопорушення, з тим, однак, щоб стягнення не було посилено, та виносить рішення щодо зміни заходу стягнення, форма якого наведена в додатку 11 до цієї Інструкції.
4. Відповідно до статті 295 КУпАП копія рішення по скарзі на постанову по справі про адміністративне правопорушення протягом трьох днів надсилається особі, щодо якої її винесено.
VI. Діловодство у справах про адміністративні правопорушення
1. ДСНС та територіальні органи ДСНС з метою виявлення причин та умов, що сприяють вчиненню адміністративних правопорушень, передбачених статтями 77, 771, 120, 164, 175, 1752, частинами другою і третьою статті 1753 (у частині порушення встановлених законодавством вимог щодо утримання та експлуатації об'єктів фонду захисних споруд цивільного захисту, що призвело до неготовності їх використання за призначенням відповідно до законодавства), 183, 18514, 1888, 18837 КУпАП, здійснюють облік відповідних адміністративних правопорушень шляхом внесення інформації про них до інформаційно-довідкового обліку адміністративних правопорушень ДСНС (далі — інформаційна система).
2. Інформація про адміністративне правопорушення вноситься до інформаційної системи посадовими особами структурного підрозділу ДСНС або територіального органу ДСНС, які ведуть облік надходження, видачі та використання бланків протоколів про адміністративні правопорушення, постанов по справах про адміністративні правопорушення, а також здійснюють реєстрацію та опрацювання відповідної інформації (далі — підрозділ адміністративної практики), не пізніше 24 годин після складання протоколу та/або винесення постанови.
3. За кожним випадком складання протоколу та/або винесення постанови заводиться окрема справа про адміністративне правопорушення та заповнюється картка обліку правопорушення. Зразок титульного аркуша справи про адміністративне правопорушення наведений у додатку 12 до цієї Інструкції. Форма картки обліку адміністративного правопорушення наведена в додатку 13 до цієї Інструкції.
До справи долучаються матеріали, що підтверджують факт учинення особою адміністративного правопорушення (копії актів, приписів, постанов, розпоряджень, рапортів посадових осіб ДСНС, повідомлень (у разі складання) щодо розгляду справ про адміністративні правопорушення; заяви, пояснення осіб, які притягаються до адміністративної відповідальності, та свідків правопорушення; посадові інструкції, накази про призначення відповідальних за пожежну та техногенну безпеку, плани усунення порушень) та інші документи та докази, на підставі яких уповноважена посадова особа ДСНС встановлює наявність чи відсутність адміністративного правопорушення, винність особи в його вчиненні.
4. Організація забезпечення ДСНС та територіальних органів ДСНС бланками та журналами, передбаченими цією Інструкцією, покладається на керівників цих органів.
5. Облік використаних бланків протоколів про адміністративні правопорушення та постанов про накладення адміністративного стягнення ведеться в журналі видачі бланків протоколів про адміністративні правопорушення та постанов про накладення адміністративного стягнення, форма якого наведена в додатку 14 до цієї Інструкції. За наявності технічної можливості кількісний облік надходження, видачі та використання бланків ведеться підрозділом адміністративної практики в електронній формі.
6. У разі виявлення зіпсованих бланків (механічні пошкодження, друкарський брак) протоколів та постанов уповноважена посадова особа ДСНС доповідає керівнику відповідного підрозділу.
7. Зіпсовані, повернуті без використання бланки протоколів та постанов списуються з обліку відповідно до акта щомісячного списання бланкової продукції та зберігаються у ДСНС та територіальних органах ДСНС за місцем прийняття рішення про списання протягом одного року з дня складання акта щомісячного списання бланкової продукції. Після закінчення визначеного строку бланкова продукція підлягає знищенню.
8. На підставі акта щомісячного списання бланкової продукції, форма якого наведена в додатку 15 до цієї Інструкції, підрозділ адміністративної практики впродовж 48 годин з дня складання акта щомісячного списання бланкової продукції вносить дані до журналу видачі бланків протоколів про адміністративні правопорушення та постанов про накладення адміністративного стягнення щодо їх зняття з обліку.
9. Керівники підрозділів адміністративної практики та/або уповноважена посадова особа ДСНС забезпечують належне зберігання та використання отриманих бланків протоколів і постанов.
10. Забороняється передача отриманих уповноваженою посадовою особою ДСНС незаповнених бланків протоколів та/або постанов іншим особам.
11. У разі виявлення втрати бланків протоколів та/або постанов у встановленому законодавством порядку проводиться службове розслідування.
12. Складені протягом доби протоколи та/або постанови повинні бути зареєстровані в журналі обліку матеріалів про адміністративні правопорушення, форма якого наведена в додатку 16 до цієї Інструкції, який за наявності технічної можливості ведеться в електронній формі в інформаційній системі.
13. Вручені протягом доби повідомлення щодо розгляду справ про адміністративні правопорушення реєструються в журналі видачі бланків повідомлень щодо розгляду справ про адміністративні правопорушення, форма якого наведена в додатку 17 до цієї Інструкції, який за наявності технічної можливості ведеться в електронній формі в інформаційній системі.
14. Інформація з протоколів, складених працівниками відомчої, місцевої пожежної охорони та членами добровільної пожежної охорони і надісланих на розгляд уповноваженим посадовим особам ДСНС, вноситься підрозділом адміністративної практики до інформаційної системи впродовж 24 годин після реєстрації в журналі обліку матеріалів про адміністративні правопорушення.
15. Заповнення журналів видачі бланків протоколів про адміністративні правопорушення та постанов про накладення адміністративного стягнення, журналів обліку матеріалів про адміністративні правопорушення та журналів видачі бланків повідомлень щодо розгляду справ про адміністративні правопорушення здійснюється підрозділами адміністративної практики ДСНС та територіальних органів ДСНС. Такі журнали в паперовій формі ведуться відповідно до загальних вимог діловодства в органах державної влади.
16. Справа про адміністративне правопорушення впродовж доби після закінчення провадження передається уповноваженою посадовою особою ДСНС до підрозділу адміністративної практики для відповідного опрацювання та узагальнення.
17. Матеріали про адміністративні правопорушення відповідно до журналу обліку матеріалів про адміністративні правопорушення підшиваються до загальної справи за порядковими номерами (підшиті до справи сторінки нумеруються та прошиваються) і зберігаються у відповідних підрозділах ДСНС за місцем прийняття рішення в металевих шафах протягом трьох років з дня накладення адміністративного стягнення. Після закінчення визначеного строку матеріали про адміністративні правопорушення підлягають знищенню комісією у складі не менше трьох осіб. Персональний склад комісії затверджується керівником ДСНС та/або відповідного територіального органу ДСНС.
18. Підрозділ адміністративної практики щомісяця (але не пізніше п'ятого числа наступного місяця) перевіряє справляння надходжень до відповідних бюджетів, збирає інформацію щодо відкриття виконавчих проваджень, прийнятих судами відповідних рішень.
VII. Контроль за станом дотримання вимог законодавства про адміністративні правопорушення при застосуванні заходів впливу за вчинення адміністративних правопорушень
1. Систематичний контроль за додержанням вимог законодавства при застосуванні заходів впливу за вчинення адміністративних правопорушень в територіальних органах ДСНС здійснюється апаратом ДСНС не рідше одного разу на рік.
2. Контроль за додержанням вимог законодавства при застосуванні заходів впливу за вчинення адміністративних правопорушень у територіальних органах ДСНС здійснюється щокварталу безпосередніми керівниками або їх заступниками із складанням відповідних матеріалів контролю (актів, довідок та рапортів).
3. Безпосередній контроль за додержанням вимог законодавства при застосуванні заходів впливу за вчинення адміністративних правопорушень у структурних підрозділах територіальних органів ДСНС здійснюється їх керівниками постійно, але не рідше одного разу на місяць. За результатами контролю керівник відповідного підрозділу ставить засвідчувальний напис «Перевірено» та особистий підпис на титульному аркуші справи про адміністративне правопорушення.
{Інструкція в редакції Наказу Міністерства внутрішніх справ № 370 від 02.06.2025}
Перший заступник
Директора Департаменту
формування політики
щодо підконтрольних
Міністрові органів влади
та моніторингу МВС України
С.Є. Житняк
Додаток 1
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 1 розділу II)
Протокол
про адміністративне правопорушення
{Додаток 1 в редакції Наказу Міністерства внутрішніх справ № 370 від 02.06.2025}
Додаток 2
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 1 розділу II)
Технічний опис
бланка протоколу про адміністративне правопорушення
{Додаток 2 в редакції Наказу Міністерства внутрішніх справ № 370 від 02.06.2025}
Додаток 3
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 9 розділу II)
Повідомлення
{Додаток 3 в редакції Наказу Міністерства внутрішніх справ № 370 від 02.06.2025}
Додаток 4
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 13 розділу III)
Постанова
про накладення адміністративного стягнення
{Додаток 4 в редакції Наказу Міністерства внутрішніх справ № 370 від 02.06.2025}
Додаток 5
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 14 розділу III)
Технічний опис
бланка постанови про накладення адміністративного стягнення
{Додаток 5 в редакції Наказу Міністерства внутрішніх справ № 370 від 02.06.2025}
Додаток 6
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 18 розділу III)
Повідомлення
щодо розгляду справи про адміністративне правопорушення
{Додаток 6 в редакції Наказу Міністерства внутрішніх справ № 370 від 02.06.2025}
Додаток 7
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 23 розділу III)
Постанова
про закриття справи про адміністративне правопорушення
{Додаток 7 в редакції Наказу Міністерства внутрішніх справ № 370 від 02.06.2025}
Додаток 8
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 3 розділу V)
Рішення
щодо залишення постанови по справі про адміністративне правопорушення без змін
{Додаток 8 в редакції Наказу Міністерства внутрішніх справ № 370 від 02.06.2025}
Додаток 9
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 3 розділу V)
Рішення
щодо скасування постанови по справі про адміністративне правопорушення і надсилання справи на новий розгляд
{Додаток 9 в редакції Наказу Міністерства внутрішніх справ № 370 від 02.06.2025}
Додаток 10
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 3 розділу V)
Рішення
щодо скасування постанови по справі про адміністративне правопорушення і закриття справи
{Додаток 10 в редакції Наказу Міністерства внутрішніх справ № 370 від 02.06.2025}
Додаток 11
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 3 розділу V)
Рішення
щодо зміни заходу стягнення
{Додаток 11 в редакції Наказу Міністерства внутрішніх справ № 370 від 02.06.2025}
Додаток 12
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 3 розділу VI)
Справа
про адміністративне правопорушення
{Додаток 12 в редакції Наказу Міністерства внутрішніх справ № 370 від 02.06.2025}
Додаток 13
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 3 розділу VI)
Картка
обліку адміністративного правопорушення
{Додаток 13 в редакції Наказу Міністерства внутрішніх справ № 370 від 02.06.2025}
Додаток 14
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 5 розділу VI)
Журнал
видачі бланків протоколів про адміністративні правопорушення та постанов про накладення адміністративного стягнення
{Додаток 14 в редакції Наказу Міністерства внутрішніх справ № 370 від 02.06.2025}
Додаток 15
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 8 розділу VI)
Акт
щомісячного списання бланкової продукції
{Додаток 15 в редакції Наказу Міністерства внутрішніх справ № 370 від 02.06.2025}
Додаток 16
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 12 розділу VI)
Журнал
обліку матеріалів про адміністративні правопорушення
{Додаток 16 в редакції Наказу Міністерства внутрішніх справ № 370 від 02.06.2025}
Додаток 17
до Інструкції з оформлення
уповноваженими посадовими
особами ДСНС матеріалів
про адміністративні правопорушення
(пункт 13 розділу VI)
Журнал
видачі бланків повідомлень щодо розгляду справ про адміністративні правопорушення
{Додаток 17 в редакції Наказу Міністерства внутрішніх справ № 370 від 02.06.2025}