КАБІНЕТ МІНІСТРІВ УКРАЇНИ
ПОСТАНОВА
від 15 листопада 2024 р. № 1318
Київ
Деякі питання реалізації інструменту Ukraine Facility
{Із змінами, внесеними згідно з Постановою КМ
№ 1771 від 29.12.2025}
{У тексті Постанови слова “Міністерство економіки” в усіх відмінках замінено словами “Міністерство економіки, довкілля та сільського господарства” у відповідному відмінку згідно з Постановою КМ № 1771 від 29.12.2025}
З метою виконання зобов'язань України, що випливають із положень Рамкової угоди між Україною та Європейським Союзом щодо спеціальних механізмів реалізації фінансування Союзу для України згідно з інструментом Ukraine Facility, та запровадження національного механізму координації взаємодії державних органів для надання допомоги відповідно до інструменту Ukraine Facility, забезпечення захисту фінансових інтересів України та Європейського Союзу Кабінет Міністрів України постановляє:
1. Затвердити Порядок управління, моніторингу та контролю за виконанням Плану України, що додається.
2. Визначити:
Міністерство економіки, довкілля та сільського господарства Національним координатором, який діє як єдиний контактний пункт між державними органами та Європейською Комісією для забезпечення загального процесу координації дій з надання допомоги згідно з інструментом Ukraine Facility (в рамках Компонентів I, II та III) і забезпечення захисту фінансових інтересів Європейського Союзу;
Міністерство фінансів незалежним органом аудиту, який повинен забезпечувати разом з Державною аудиторською службою проведення аудиту виконання Плану України, схваленого розпорядженням Кабінету Міністрів України від 18 березня 2024 р. № 244 (Офіційний вісник України, 2024 р., № 32, ст. 2035; 2025 р., № 70, ст. 4834) (далі - План), відповідно до Компонента I;
{Абзац третій пункту 2 із змінами, внесеними згідно з Постановою КМ № 1771 від 29.12.2025}
Державну аудиторську службу органом, який здійснює в установленому законодавством порядку державний фінансовий контроль за видатками, передбаченими у межах виконання Плану, зокрема під час здійснення публічних закупівель, виплати компенсацій та кредитів;
Державну казначейську службу органом, який здійснює в установленому законодавством порядку казначейське обслуговування бюджетних коштів за видатками, передбаченими у межах виконання Плану, відповідно до переліку бюджетних програм, наданих Національним координатором, зокрема під час здійснення платежів.
{Пункт 2 доповнено абзацом згідно з Постановою КМ № 1771 від 29.12.2025}
3. Погодитися з пропозицією Міністерства економіки, довкілля та сільського господарства щодо автоматизації процесу управління, моніторингу та контролю за виконанням Плану.
4. Визначити, що учасниками автоматизації процесу управління, моніторингу та контролю виконання Плану є Міністерство економіки, довкілля та сільського господарства, інші центральні органи виконавчої влади, державні органи, які відповідальні за виконання Плану.
5. Установити, що:
з метою автоматизації процесу управління, моніторингу та контролю за виконанням Плану використовується система стратегічного планування, моніторингу та оцінки на основі принципів управління, орієнтованих на результат (далі - система моніторингу), розроблена в рамках реалізації проекту міжнародної технічної допомоги “Супровід урядових реформ в Україні (SURGe)”;
центральні органи виконавчої влади, державні органи, які відповідальні за виконання Плану, визначають уповноважених осіб - користувачів системи моніторингу, забезпечують їх участь у навчанні стосовно використання системи моніторингу та регулярне і своєчасне внесення (оновлення) даних до системи моніторингу щодо виконання Плану;
методологічне забезпечення користувачів системи моніторингу здійснює Міністерство економіки, довкілля та сільського господарства.
6. Міністерству фінансів затвердити стратегію аудиту з метою забезпечення проведення аудиту результатів виконання Плану, зокрема здійснення інвестицій.
7. Державній аудиторській службі в місячний строк розробити та подати Міністерству фінансів методику здійснення державного фінансового контролю за видатками, передбаченими у межах виконання Плану, зокрема під час здійснення публічних закупівель, виплати компенсацій та кредитів, що визначає методи проведення оцінки ризиків, встановлює пріоритети та параметри визначення контрольних заходів.
8. Міністерствам, іншим центральним органам виконавчої влади у місячний строк привести власні нормативно-правові акти у відповідність із цією постановою.
9. Центральним органам виконавчої влади, державним органам, які відповідальні за виконання Плану:
забезпечити виконання Плану за рахунок і в межах коштів, передбачених у державному та місцевих бюджетах на відповідний рік, а також інших джерел, не заборонених законодавством;
з метою забезпечення уникнення подвійного фінансування подати у двотижневий строк Міністерству економіки, довкілля та сільського господарства, Міністерству фінансів та Державній аудиторській службі інформацію щодо здійснення у 2021-2024 роках інвестицій, передбачених Планом, за рахунок міжнародної технічної допомоги від партнерів з розвитку, іноземних фінансових установ, міжнародних організацій, донорських установ та інших джерел, не заборонених законодавством, зокрема кредитів (позик), грантів, у розрізі бюджетних програм. Інформацію щодо здійснення у 2025-2027 роках зазначених інвестицій подавати у разі її зміни у тижневий строк.
Прем'єр-міністр України
Д. ШМИГАЛЬ
Інд. 55
ЗАТВЕРДЖЕНО
постановою Кабінету Міністрів України
від 15 листопада 2024 р. № 1318
ПОРЯДОК
управління, моніторингу та контролю за виконанням Плану України
1. Цей Порядок розроблений на виконання Плану України, схваленого розпорядженням Кабінету Міністрів України від 18 березня 2024 р. № 224 (Офіційний вісник України, 2024 р., № 32, ст. 2035; 2025 р., № 70, ст. 4834) (далі - План), Рамкової угоди між Україною та Європейським Союзом щодо спеціальних механізмів реалізації фінансування Союзу для України згідно з інструментом Ukraine Facility, ратифікованої Законом України від 6 червня 2024 р. № 3786-IX (далі - Рамкова угода), з метою реалізації інструменту Ukraine Facility, запровадженого Регламентом Європейського Парламенту і Ради (ЄС) 2024/792 від 29 лютого 2024 р., та визначає механізм управління, моніторингу та контролю за виконанням протягом 2024-2027 років Плану в рамках інструменту Ukraine Facility.
{Пункт 1 із змінами, внесеними згідно з Постановою КМ № 1771 від 29.12.2025}
2. У цьому Порядку терміни “реципієнти”, “обмежувальні заходи ЄС”, “особа, що підпадає під дію обмежувальних заходів”, “бенефіціар гранту”, “підрядник” вживаються у значенні, наведеному в Регламенті Європейського Парламенту і Ради (ЄС) 2024/792 від 29 лютого 2024 р., Рамковій угоді, Плані.
3. Основними завданнями Мінекономіки як Національного координатора (далі - Координатор) є:
забезпечення координації дій державних органів та партнерів з розвитку з реалізації інструменту Ukraine Facility;
проведення моніторингу та контролю за виконанням Плану та надання допомоги в рамках інструменту Ukraine Facility.
Координатор відповідно до основних завдань:
діє як контактна особа між Європейською Комісією (далі - Комісія), Європейським управлінням з питань запобігання зловживанням та шахрайству, Європейським судом аудиторів, Аудиторською радою, Європейською прокуратурою та державними органами, зокрема здійснює передачу інформації, передбаченої Рамковою угодою;
отримує від державних органів, відповідальних за виконання Плану (далі - відповідальні органи), звітну інформацію, інші документи, необхідні для здійснення контролю за виконанням Плану;
забезпечує публікацію інформації щодо виконання Плану на офіційному веб-сайті Мінекономіки, в інших джерелах;
публікує на офіційному веб-сайті Мінекономіки дані про реципієнтів, які отримали фінансування для виконання Плану;
з метою відстеження та забезпечення незмінності результатів виконання кроків Плану (незворотності попередніх задовільно виконаних заходів) проводить постійний моніторинг проектів актів, що передбачають внесення змін до нормативно-правових актів, які прийняті на виконання Плану;
організовує взаємодію з Верховною Радою України з метою забезпечення виконання Плану та здійснення контролю за його виконанням, забезпечує підготовку довідкових та аналітичних матеріалів для проведення парламентських слухань;
здійснює комунікацію з Комісією для проведення оцінки виконання Плану в рамках інструменту Ukraine Facility;
надає Мінфіну, Держаудитслужбі та Казначейству інформацію щодо виділення коштів для виконання кроків Плану у розрізі окремих бюджетних програм, які спрямовані на виконання кроків Плану (далі - бюджетні програми), та обсягів передбачених видатків, а також інформацію про правові акти, якими визначаються переліки проектів/об'єктів, що затверджуються відповідальними органами на виконання таких кроків;
{Абзац дванадцятий пункту 3 в редакції Постанови КМ № 1771 від 29.12.2025}
здійснює функції, визначені пунктом 7 Порядку реалізації механізму міжвідомчої взаємодії Державної аудиторської служби як Служби координації боротьби із шахрайством щодо організації взаємодії з Європейським управлінням з питань запобігання зловживанням та шахрайству (OLAF), затвердженого постановою Кабінету Міністрів України від 25 жовтня 2017 р. № 1110 “Про запровадження національного механізму координації взаємодії органів державної влади з метою захисту фінансових інтересів України та Європейського Союзу” (Офіційний вісник України, 2018 р., № 33, ст. 1149; 2024 р., № 84, ст. 5067);
подає Комісії запит на отримання коштів у рамках Кредитної угоди між Україною як Позичальником та Національним банком України як Агентом Позичальника та Європейським Союзом, представленим Європейською Комісією, як Кредитором (“Ukraine Facility”) від 24 червня 2024 р. (далі - Кредитна угода) та Угоди про фінансування між Україною та Європейським Союзом, представленим Європейською Комісією (“Ukraine Facility”) від 8 липня 2024 р. (далі - Угода про фінансування);
{Пункт 3 доповнено новим абзацом згідно з Постановою КМ № 1771 від 29.12.2025}
аналізує та узагальнює отриману від відповідальних органів відповідно до підпункту 21 пункту 9 цього Порядку інформацію щодо бюджетних програм з урахуванням отриманих від Мінфіну пропозицій та рекомендацій;
{Пункт 3 доповнено новим абзацом згідно з Постановою КМ № 1771 від 29.12.2025}
надсилає перелік бюджетних програм Казначейству, Держаудитслужбі, відповідальним виконавцям, а також незалежному органу аудиту;
{Пункт 3 доповнено новим абзацом згідно з Постановою КМ № 1771 від 29.12.2025}
здійснює інші повноваження для забезпечення виконання Плану.
4. Координатор публікує щокварталу до 30 числа наступного місяця звіт про виконання Плану на офіційному веб-сайті Мінекономіки, зокрема шляхом використання інтерактивних інформаційних панелей.
{Абзац перший пункту 4 із змінами, внесеними згідно з Постановою КМ № 1771 від 29.12.2025}
Звіт про виконання Плану містить інформацію про виконані у звітному періоді кроки із зазначенням фактично отриманих результатів, а також кроки, які виконуються або виконання яких ще не розпочато.
5. Координатор зберігає протягом п'яти років з дати завершення реалізації інструменту Ukraine Facility порядки денні та протоколи зустрічей, засідань тощо, відповідну кореспонденцію та всі відповідні фінансові документи відповідно до вимог, визначених Рамковою угодою.
6. Координатор відповідно до положень Рамкової угоди, Кредитної угоди та Угоди про фінансування надсилає щокварталу Комісії звіт про виконання Плану за відповідний звітний період, а також інші документи, передбачені договорами, копії прийнятих нормативно-правових актів у рамках виконання Плану, підтвердних документів, зокрема щодо здійснення інвестицій.
{Пункт 6 із змінами, внесеними згідно з Постановою КМ № 1771 від 29.12.2025}
7. Копію звіту про виконання Плану за відповідний звітний період та додатки до нього Координатор надсилає Мінфіну як незалежному органу аудиту та Держаудитслужбі для проведення аудиту результатів виконання Плану.
На запит незалежного органу аудиту у визначений ним строк Координатор з метою подальшого проведення аудиту зобов'язаний надати додаткову інформацію.
8. Відповідальні органи визначають структурні підрозділи, відповідальні за організацію виконання Плану, проведення моніторингу, підготовку звітної документації та здійснення контролю за виконанням Плану (відповідно до компетенції державного органу), а також забезпечення його безпосереднього виконання. Перелік відповідальних органів визначений в додатку 1.
Для виконання Плану відповідальні органи можуть залучати інші державні органи, органи місцевого самоврядування, підприємства, установи, організації незалежно від форми власності.
9. Відповідальні органи під час виконання Плану:
1) забезпечують перед укладенням відповідних угод або здійсненням платежів проведення перевірки щодо даних, що містяться в санкційних списках Європейського Союзу, стосовно кожного виконавця, бенефіціара гранту та реципієнта, з яким відповідальний орган має або може мати прямі договірні відносини (прямий реципієнт), для визначення, чи такий реципієнт є особою, що підпадає під дію обмежувальних заходів. У разі коли прямий або непрямий реципієнт є або став особою, що підпадає під дію обмежувальних заходів, відповідальний орган невідкладно повідомляє про це Координатору та не подає платіжну інструкцію для здійснення платежів. У разі здійснення платежів відповідальний орган разом з платіжною інструкцією подає лист, який містить інформацію, що прямий або непрямий реципієнт є особою, що не підпадає під дію обмежувальних заходів;
{Підпункт 1 пункту 9 в редакції Постанови КМ № 1771 від 29.12.2025}
2) приймають правові акти, якими визначаються переліки проектів/об'єктів у рамках виконання Плану та надають їх Координатору; в пояснювальній записці до проекту акта зазначається інформація про розроблення проекту акта на виконання відповідного кроку Плану;
{Підпункт 2 пункту 9 в редакції Постанови КМ № 1771 від 29.12.2025}
21) не пізніше ніж протягом 15 календарних днів з дня підписання Президентом України закону про Державний бюджет України на відповідний рік формують та подають Координатору пропозиції щодо бюджетних програм разом з інформацією щодо обсягу передбачених видатків, а також нормативно-правових актів, відповідно до яких такі видатки будуть здійснюватися;
{Пункт 9 доповнено підпунктом 21 згідно з Постановою КМ № 1771 від 29.12.2025}
22) забезпечують у межах своїх повноважень та з урахуванням цього Порядку дотримання вимог, передбачених Рамковою угодою, зокрема щодо:
проведення перевірки реципієнтів фінансування, у тому числі підрядників та субпідрядників щодо застосування до них обмежувальних заходів Європейського Союзу відповідно до статті 3 Рамкової угоди;
дотримання правил щодо прийнятності осіб, суб'єктів і матеріалів для постачання відповідно до статті 5 Рамкової угоди;
недопущення будь-якого подвійного фінансування одних і тих же компонентів проектів, зокрема за рахунок коштів, наданих Європейським Союзом чи іншими донорами відповідно до статті 12 Рамкової угоди;
забезпечення публічності отриманого фінансування від Європейського Союзу під час виконання кроків Плану України відповідно до статті 16 Рамкової угоди;
{Пункт 9 доповнено підпунктом 22 згідно з Постановою КМ № 1771 від 29.12.2025}
23) включають у відповідні проекти порядків використання бюджетних коштів положення про спрямування коштів на виконання кроків Плану;
{Пункт 9 доповнено підпунктом 23 згідно з Постановою КМ № 1771 від 29.12.2025}
3) на етапі формування річного плану закупівель та внесення змін до нього передбачають деталізацію інформації за позицією “джерело фінансування закупівлі” (у разі, коли в позиції “джерело фінансування закупівлі” зазначено державний або місцевий бюджет, зазначають код бюджету та код програмної класифікації видатків та кредитування);
4) забезпечують здійснення закупівель для виконання Плану відповідно до законодавства в частині, що не суперечить положенням статті 5 Рамкової угоди. При цьому участь у закупівлях для виконання Плану є відкритою для міжнародних і регіональних організацій, фізичних осіб, які є громадянами, і юридичних осіб, які зареєстровані в країнах, зазначених у пункті 1 статті 5 Рамкової угоди. Поставки і матеріали, які фінансуються та закуповуються для виконання Плану, повинні походити з країн, зазначених у пункті 1 статті 5 Рамкової угоди, крім випадків, коли поставки та матеріали не можуть бути отримані у жодній із таких країн або можуть підпадати під дію обмежувальних заходів ЄС відповідно до пунктів 4 і 7 статті 5 Рамкової угоди;
5) не допускають будь-якого фінансування інвестицій та/або реформ у рамках виконання Плану, зокрема інвестицій за рахунок коштів, наданих Європейським Союзом, іншими донорами (далі - подвійне фінансування). У разі виникнення ризику подвійного фінансування відповідальний орган повинен невідкладно подати Координатору інформацію за формою згідно з додатком 2;
{Підпункт 5 пункту 9 в редакції Постанови КМ № 1771 від 29.12.2025}
6) проводять моніторинг проектів актів, що передбачають внесення змін до нормативно-правових актів, які прийняті на виконання Плану. З метою дотримання незворотності попередніх задовільно виконаних кроків Плану відповідно до компетенції вживають заходів до попередження внесення змін до нормативно-правових актів. Під час погодження з Координатором проектів актів, що передбачають внесення змін до нормативно-правових актів, які прийняті на виконання Плану, подають інформацію про незворотність попередніх задовільно виконаних кроків Плану;
{Підпункт 6 пункту 9 в редакції Постанови КМ № 1771 від 29.12.2025}
7) збирають дані про реципієнтів, які отримали фінансування для виконання Плану, у машинозчитуваному форматі згідно з додатком 3 та передають їх Координатору;
71) збирають дані про закупівлі, здійснені для забезпечення виконання кількісних та якісних кроків Плану, у машинозчитуваному форматі згідно з додатком 31 та передають їх Координатору;
{Пункт 9 доповнено підпунктом 71 згідно з Постановою КМ № 1771 від 29.12.2025}
8) подають Координатору інформацію щодо реципієнтів, які сумарно, зокрема за наростаючим підсумком протягом чотирьох років, отримали фінансування для виконання Плану, обсяг якого перевищує 100 тис. євро;
9) забезпечують публічність інформування щодо реалізації інструменту Ukraine Facility та виконання Плану, зокрема тендерної документації та договорів, відповідно до вимог, визначених додатком 4;
10) зберігають протягом п'яти років з дати завершення виконання кроку Плану документи, які стосуються закупівель, договорів, порядки денні та протоколи засідань, відповідну кореспонденцію та відповідні документи стосовно виплат і повернення коштів відповідно до вимог, визначених Рамковою угодою;
11) надають незалежному органу аудиту, Держаудитслужбі документи та інформацію:
{Абзац перший підпункту 11 пункту 9 із змінами, внесеними згідно з Постановою КМ № 1771 від 29.12.2025}
щодо розподілу обсягу субвенцій з державного бюджету місцевим бюджетам або розподілу видатків між розпорядниками та/або одержувачами бюджетних коштів на плановий бюджетний період у межах виконання Плану - щороку до 1 лютого або у разі внесення змін;
щодо товарів робіт або послуг, які закуповують у рамках виконання Плану, - протягом п'яти робочих днів з дня оприлюднення річного плану закупівель розпорядниками та/або одержувачами бюджетних коштів;
щодо виділення коштів для виконання кроків Плану у розрізі бюджетних програм, а також щодо правових актів, якими визначаються переліки проектів/об'єктів, фінансування яких здійснюється у рамках виконання Плану;
{Абзац четвертий підпункту 11 пункту 9 із змінами, внесеними згідно з Постановою КМ № 1771 від 29.12.2025}
12) подають за відповідним запитом Координатора, незалежного органу аудиту, Держаудитслужби документи та додаткову інформацію;
{Підпункт 12 пункту 9 із змінами, внесеними згідно з Постановою КМ № 1771 від 29.12.2025}
13) здійснюють координацію діяльності органів місцевого самоврядування під час виконання Плану, зокрема проводять роз'яснювальну роботу з питань, пов'язаних із виконанням відповідних кроків Плану;
{Пункт 9 доповнено підпунктом 13 згідно з Постановою КМ № 1771 від 29.12.2025}
14) надають Комісії та її уповноваженим представникам, а також Аудиторській раді через Координатора в обсязі, необхідному для виконання їх повноважень відповідно до Рамкової угоди, доступ до баз даних і реєстрів, які містять інформацію та документи, безпосередньо пов'язані з виконанням Плану та підтвердженням виконання відповідних кроків Плану, у тому числі передбачених звітністю згідно з цим Порядком (зокрема шляхом тимчасового доступу до відповідних інформаційно-комунікаційних систем із дотриманням вимог законодавства про захист персональних даних та з урахуванням вимог до забезпечення захисту інформації, яка є власністю держави, або інформації з обмеженим доступом, вимога щодо захисту якої встановлена законом), а також доступ до своїх установ і документів, необхідних для проведення верифікацій або виїзних перевірок систем управління та контролю.
{Пункт 9 доповнено підпунктом 14 згідно з Постановою КМ № 1771 від 29.12.2025}
10. Відповідальні органи надають необхідну інформацію та документи Координатору через систему стратегічного планування, моніторингу та оцінки на основі принципів управління, орієнтованих на результат (далі - система моніторингу) та систему електронної взаємодії органів виконавчої влади (далі - система взаємодії).
Після введення системи моніторингу в промислову експлуатацію подання інформації та документів через систему взаємодії здійснюється як допоміжний спосіб інформаційного обміну для підготовки звіту про виконання Плану за відповідний звітний період.
11. З метою підготовки запиту на отримання коштів у рамках Кредитної угоди та Угоди про фінансування відповідальні органи подають Координатору підтвердження щодо відсутності подвійного фінансування, а також щодо незворотності попередніх задовільно виконаних кроків Плану.
111. Мінфін формує та надає Координатору запит на отримання коштів у рамках Кредитної угоди та Угоди про фінансування і резюме результатів аудитів та перевірок, проведених Мінфіном та Держаудитслужбою, що гарантують належне використання фінансування (за наявності).
Координатор подає Комісії запит на отримання коштів у рамках Кредитної угоди та Угоди про фінансування, до якого додаються:
декларація щодо управління за формою згідно з додатком 11;
надане Мінфіном резюме результатів аудитів та перевірок, проведених Мінфіном та Держаудитслужбою, що гарантують належне використання фінансування (за наявності);
звіт про виконання Плану за відповідний звітний період згідно з пунктом 6 цього Порядку;
інформація про комунікаційні заходи та забезпечення публічності інформування щодо реалізації інструменту Ukraine Facility.
{Порядок доповнено пунктом 111 згідно з Постановою КМ № 1771 від 29.12.2025}
112. Декларація щодо управління формується Координатором відповідно до декларацій щодо управління відповідальних органів згідно з додатком 12 та відповідно до необхідної інформації, наданої відповідальними органами Координатору в рамках проведення моніторингу.
{Порядок доповнено пунктом 112 згідно з Постановою КМ № 1771 від 29.12.2025}
12. Управління виконанням Плану здійснюється на таких рівнях та передбачає:
на рівні Координатора - регулярний розгляд із залученням міністрів і керівників відповідальних органів питання щодо стану та ризиків здійснення реформ та інвестицій в рамках виконання Плану з метою прийняття необхідних управлінських рішень;
на операційному рівні - взаємодію на постійній основі Координатора з підрозділами відповідальних органів, які забезпечують управління, моніторинг та контроль за виконанням Плану;
на рівні відповідального органу - взаємодію на постійній основі підрозділів, відповідальних за організацію виконання Плану, проведення моніторингу виконання Плану, підготовку звіту про виконання Плану за відповідний звітний період та підтвердної документації, забезпечення безпосереднього виконання Плану.
13. Координатор проводить моніторинг стану виконання Плану на підставі інформації, що надходить від відповідальних органів, про результати виконання Плану, а також інформації, отриманої з офіційних джерел, з метою своєчасного виявлення відхилень і прийняття рішень щодо забезпечення подальшого задовільного виконання Плану.
Цілями проведення моніторингу є:
проведення аналізу стану виконання Плану та етапів виконання кроків із зазначенням результатів їх виконання;
виявлення відхилень під час виконання кроків та ризиків, що впливають на їх виконання;
інформування про стан виконання Плану заінтересованих сторін, а саме: відповідальними органами - Координатора, Координатором - Верховної Ради України, Прем'єр-міністра України, Міністра економіки, довкілля та сільського господарства, міністрів, керівників відповідальних органів, інших державних органів, органів місцевого самоврядування, підприємств, установ, організацій незалежно від форми власності, які залучені відповідальними органами для виконання Плану, а також громадськості.
{Абзац п'ятий пункту 13 із змінами, внесеними згідно з Постановою КМ № 1771 від 29.12.2025}
14. Для проведення моніторингу виконання Плану відповідальні органи подають Координатору:
щомісяця до останнього робочого дня - звіт про стан виконання кроків Плану (далі - звіт) за формою згідно з додатком 5;
невідкладно - інформацію у разі зміни стану виконання кроку Плану;
щокварталу до останнього робочого дня звітного періоду до звіту додатково подаються:
- декларація щодо управління відповідального органу за формою згідно з додатком 12;
- підтвердні документи про виконання Плану українською мовою в машинозчитуваному форматі з метою забезпечення перекладу на англійську мову та у форматі PDF/A і RTF із застосуванням засобів кваліфікованого електронного підпису (кваліфікованої електронної печатки, якщо документ розміщено у формі фотокопії);
- інформація про незворотність попередніх задовільно виконаних кроків Плану;
щокварталу до 25 числа наступного місяця:
- інформацію щодо результатів перевірки даних, що містяться в санкційному списку Європейського Союзу, перед укладенням угод та/або здійсненням платежів стосовно кожного виконавця, бенефіціара гранту та будь-якого іншого реципієнта, з яким відповідальний орган має або може мати прямі договірні відносини (за наявності);
- інформацію про дотримання вимог щодо здійснення закупівель для забезпечення виконання Плану відповідно до законодавства в частині, що не суперечить положенням статті 5 Рамкової угоди (за наявності), зокрема звіт про результати проведення процедури закупівлі з використанням електронної системи закупівель та звіт про виконання договору про закупівлю (з використанням або без використання електронної системи закупівель);
- інформацію про проекти, що реалізуються для виконання кроків Плану за участю міжнародних донорів (партнерів з розвитку), в електронній формі у форматі XLSX (XLS) згідно з додатком 2;
- дані про реципієнтів, які отримали фінансування для виконання кроків Плану, протягом звітного періоду в електронній формі у форматі XLSX (XLS) згідно з додатком 3 та уточнюючі дані за попередні звітні періоди (за наявності змін);
- інформацію про закупівлі, здійснені протягом звітного періоду для забезпечення виконання реформ та інвестицій Плану, в електронній формі у форматі XLSX (XLS) згідно з додатком 31 та уточнюючі дані за попередні звітні періоди (за наявності змін);
- інформацію про проведення комунікаційних заходів та забезпечення публічності інформування щодо реалізації інструменту Ukraine Facility згідно з додатком 6;
- чек-лист за формою згідно з додатком 7;
- інформацію про осіб, відповідальних за виконання бюджетних програм у рамках виконання кроків Плану, що передбачають здійснення інвестицій та/або проведення закупівель, згідно з додатком 71.
{Пункт 14 в редакції Постанови КМ № 1771 від 29.12.2025}
141. Використання бюджетних коштів за відповідними бюджетними програмами здійснюється з дотриманням усіх вимог, передбачених Рамковою угодою.
У разі надання міжбюджетного трансферту з державного бюджету місцевим бюджетам бюджетні кошти за відповідними бюджетними програмами повинні використовуватися виключно в межах окремих нових бюджетних програм відповідного місцевого бюджету.
{Порядок доповнено пунктом 141 згідно з Постановою КМ № 1771 від 29.12.2025}
15. Координатор у разі виявлення інформації про порушення під час використання в Україні фінансової допомоги, яка отримана від ЄС у рамках реалізації інструменту Ukraine Facility, за результатами узагальнення інформації, отриманої від відповідальних органів, виконання кроків Плану інформує Аудиторську раду, Комісію, Європейське управління з питань запобігання зловживанням та шахрайству, Службу координації боротьби із шахрайством з питань виконання розділу VI Угоди про асоціацію та додатків до нього, вимог статей 8, 9 Рамкової угоди між Україною та Європейським Союзом щодо спеціальних механізмів реалізації фінансування Союзу для України згідно з інструментом Ukraine Facility (далі - Служба координації боротьби із шахрайством) про порушення (незаконні дії, шахрайство, корупцію та іншу незаконну діяльність), що впливають на фінансові інтереси ЄС.
16. Координатор для виконання зобов'язання щодо протидії неналежному управлінню коштами, наданим ЄС у рамках реалізації інструменту Ukraine Facility, забезпечує прямий доступ Комісії, Європейського управління з питань запобігання зловживанням та шахрайству, Аудиторської ради, Європейського суду аудиторів та Європейської прокуратури до даних про реципієнтів у рамках виконання кроків, передбачених Планом, у машинозчитуваному форматі відповідно до вимог щодо захисту даних.
17. Координатор на підставі звітної інформації, поданої відповідальними органами, у випадках, визначених статтею 14 Рамкової угоди, публікує двічі на рік у червні та грудні на офіційному веб-сайті Мінекономіки актуальні дані про реципієнтів (за згодою) у разі, коли обсяги отриманого ними фінансування для виконання Плану, зокрема за наростаючим підсумком протягом чотирьох років, перевищують 100 тис. євро.
{Пункт 17 із змінами, внесеними згідно з Постановою КМ № 1771 від 29.12.2025}
18. Координатор готує щороку до 1 червня звіт про результати виконання Плану за попередній рік, а також з метою забезпечення взаємодії Кабінету Міністрів України з Верховною Радою України - довідкові та аналітичні матеріали для проведення щорічних парламентських слухань.
19. Мінфін забезпечує проведення аудиту (з урахуванням інших заходів державного фінансового контролю) результатів виконання Плану. За результатами проведеного аудиту Мінфін щороку до 1 квітня готує звіт про результати аудиту і подає його Координатору для подальшого внесення на розгляд Комісії. Функції з проведення аудиту здійснює відповідний самостійний структурний підрозділ, утворений в структурі апарату Мінфіну. З цією метою Мінфін може залучати інші державні органи, органи місцевого самоврядування, підприємства, установи, організації незалежно від форми власності.
20. Держаудитслужба здійснює державний фінансовий контроль видатків, передбачених на виконання кроків Плану, зокрема для виконання яких необхідно здійснити публічні закупівлі, виплату компенсацій та кредитів у межах виконання Плану, шляхом проведення державного фінансового аудиту, інспектування (ревізії), перевірки закупівель та моніторингу закупівель в установленому законодавством порядку.
Для організації здійснення державного фінансового контролю Координатор та відповідальні органи, інші державні органи, органи місцевого самоврядування, підприємства, установи, організації подають Держаудитслужбі інформацію та документи, необхідні для виконання її основних завдань, за відповідним запитом Держаудитслужби.
Держаудитслужба формує та подає щокварталу Координатору та Мінфіну інформацію про заплановані заходи в рамках здійснення державного фінансового контролю за видатками, передбаченими на виконання кроків Плану, зокрема для виконання яких необхідно здійснити публічні закупівлі, виплату компенсацій та кредитів у межах виконання Плану, та інформацію про результати їх проведення.
{Абзац третій пункту 20 із змінами, внесеними згідно з Постановою КМ № 1771 від 29.12.2025}
Інформація про результати проведення заходів у рамках здійснення державного фінансового контролю за видатками, передбаченими на виконання кроків Плану, щокварталу оприлюднюється на офіційному веб-сайті Держаудитслужби.
{Пункт 20 доповнено абзацом згідно з Постановою КМ № 1771 від 29.12.2025}
21. Держаудитслужба під час виконання функції Служби координації боротьби із шахрайством здійснює надані повноваження, передбачені постановою Кабінету Міністрів України від 25 жовтня 2017 р. № 1110 “Про запровадження національного механізму координації взаємодії органів державної влади з метою захисту фінансових інтересів України та Європейського Союзу” (Офіційний вісник України, 2018 р., № 33, ст. 1149), та забезпечує виконання завдань, визначених статтями 8 і 9 Рамкової угоди.
Держаудитслужба отримує та узагальнює інформацію про порушення під час використання в Україні фінансової допомоги, отриманої від ЄС в рамках реалізації інструменту Ukraine Facility, забезпечує її передачу в повному обсязі Координатору, Мінфіну та компетентним органам України та ЄС.
{Абзац другий пункту 21 із змінами, внесеними згідно з Постановою КМ № 1771 від 29.12.2025}
211. Казначейство подає щомісяця до 15 числа Координатору, Мінфіну та Держаудитслужбі інформацію про використання станом на останній календарний день звітного періоду коштів бюджетних програм, у тому числі субвенцій з державного бюджету місцевим бюджетам, відповідно до узгодженого переліку бюджетних програм, наданого Координатором відповідно до пункту 3 цього Порядку.
{Порядок доповнено пунктом 211 згідно з Постановою КМ № 1771 від 29.12.2025}
22. З метою забезпечення проведення аудиту Координатор надає на постійній основі доступ через систему моніторингу Мінфіну та Держаудитслужбі до інформації та документів, поданих відповідальними органами; надсилає щокварталу до 30 числа наступного місяця Мінфіну як незалежному органу аудиту чек-лист (за весь період виконання Плану), заповнений відповідальними органами, за формою згідно з додатком 7, а також інші документи та інформацію, необхідні для проведення аудиту виконання Плану, зокрема інвестицій.
{Пункт 22 із змінами, внесеними згідно з Постановою КМ № 1771 від 29.12.2025}
23. Перелік інформації та документів, необхідних для проведення аудиту виконання Плану, методи та періодичність проведення аудиту та звітування відповідальними органами визначається стратегією аудиту, затвердженою Мінфіном.
24. Фізичні або юридичні особи, відповідальні органи, які використовують кошти, надані ЄС у рамках реалізації інструменту Ukraine Facility, для виконання Плану, зобов'язані невідкладно повідомляти Аудиторській раді, Комісії, Європейському управлінню з питань запобігання зловживанням та шахрайству, Службі координації боротьби із шахрайством про порушення (незаконні дії, шахрайство, корупцію та іншу незаконну діяльність), що впливають на фінансові інтереси ЄС, за формою згідно з додатком 8.
Додаток 1
до Порядку
(в редакції постанови Кабінету Міністрів України
від 29 грудня 2025 р. № 1771)
ПЕРЕЛІК
органів, відповідальних за виконання Плану України
{Додаток 1 в редакції Постанови КМ № 1771 від 29.12.2025}
Додаток 11
до Порядку
ДЕКЛАРАЦІЯ
щодо управління
{Порядок доповнено додатком 11 згідно з Постановою КМ № 1771 від 29.12.2025}
Додаток 12
до Порядку
ДЕКЛАРАЦІЯ
відповідального органу щодо управління
{Порядок доповнено додатком 12 згідно з Постановою КМ № 1771 від 29.12.2025}
Додаток 2
до Порядку
(в редакції постанови Кабінету Міністрів України
від 29 грудня 2025 р. № 1771)
ІНФОРМАЦІЯ
про проекти, що реалізуються для виконання кроків Плану України за участю міжнародних донорів (партнерів з розвитку)
{Додаток 2 в редакції Постанови КМ № 1771 від 29.12.2025}
Додаток 3
до Порядку
(в редакції постанови Кабінету Міністрів України
від 29 грудня 2025 р. № 1771)
ІНФОРМАЦІЯ
щодо реципієнтів, які отримали фінансування для виконання Плану України
{Додаток 3 в редакції Постанови КМ № 1771 від 29.12.2025}
Додаток 31
до Порядку
ІНФОРМАЦІЯ
про закупівлі, здійснені протягом звітного періоду для забезпечення виконання реформ та інвестицій Плану України
{Порядок доповнено додатком 31 згідно з Постановою КМ № 1771 від 29.12.2025}
Додаток 4
до Порядку
ВИМОГИ
щодо інформування про реалізацію інструменту Ukraine Facility та виконання Плану України
Додаток 5
до Порядку
(в редакції постанови Кабінету Міністрів України
від 29 грудня 2025 р. № 1771)
ЗВІТ
про стан виконання кроку Плану України
{Додаток 5 в редакції Постанови КМ № 1771 від 29.12.2025}
Додаток 6
до Порядку
(в редакції постанови Кабінету Міністрів України
від 29 грудня 2025 р. № 1771)
ІНФОРМАЦІЯ
про комунікаційні заходи та забезпечення публічності інформування щодо реалізації інструменту Ukraine Facility
{Додаток 6 в редакції Постанови КМ № 1771 від 29.12.2025}
Додаток 7
до Порядку
(в редакції постанови Кабінету Міністрів України
від 29 грудня 2025 р. № 1771)
ЧЕК-ЛИСТ
{Додаток 7 в редакції Постанови КМ № 1771 від 29.12.2025}
Додаток 71
до Порядку
ІНФОРМАЦІЯ
про осіб, відповідальних за виконання бюджетних програм у рамках виконання кроків Плану України, що передбачають здійснення інвестицій та/або проведення закупівель
{Порядок доповнено додатком 71 згідно з Постановою КМ № 1771 від 29.12.2025}
Додаток 8
до Порядку
ЗВІТ
про порушення (незаконні дії, шахрайство, корупцію та іншу незаконну діяльність), що впливає на фінансові інтереси Європейського Союзу, пов'язані з реалізацією інструменту Ukraine Facility