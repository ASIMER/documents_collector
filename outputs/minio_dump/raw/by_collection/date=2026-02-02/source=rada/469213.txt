МІНІСТЕРСТВО ВНУТРІШНІХ СПРАВ УКРАЇНИ
НАКАЗ
06.07.2017 № 570
Зареєстровано в Міністерстві
юстиції України
27 липня 2017 р.
за № 918/30786
Про організацію діяльності слідчих підрозділів Національної поліції України
{Заголовок Наказу в редакції Наказу Міністерства внутрішніх справ № 403 від 20.05.2020}
{Із змінами, внесеними згідно з Наказами Міністерства внутрішніх справ
№ 403 від 20.05.2020
№ 428 від 20.06.2024
№ 711 від 14.10.2025}
Відповідно до Кримінального процесуального кодексу України, Законів України «Про центральні органи виконавчої влади» та «Про Національну поліцію», пункту 9 Положення про Міністерство внутрішніх справ України, затвердженого постановою Кабінету Міністрів України від 28 жовтня 2015 року № 878, та з метою вдосконалення діяльності органів досудового розслідування, належного виконання ними законодавства про кримінальне провадження НАКАЗУЮ:
1. Затвердити такі, що додаються:
1) Положення про слідчі підрозділи Національної поліції України;
{Підпункт 1 пункту 1 в редакції Наказу Міністерства внутрішніх справ № 403 від 20.05.2020}
2) Інструкцію з організації діяльності слідчих підрозділів Національної поліції України.
{Підпункт 2 пункту 1 в редакції Наказу Міністерства внутрішніх справ № 403 від 20.05.2020}
2. Визнати таким, що втратив чинність, наказ Міністерства внутрішніх справ України від 09 серпня 2012 року № 686 «Про організацію діяльності органів досудового розслідування Міністерства внутрішніх справ України», зареєстрований у Міністерстві юстиції України 22 жовтня 2012 року за № 1769/22081 (із змінами).
3. Департаменту формування політики щодо підконтрольних Міністрові органів влади та моніторингу Міністерства внутрішніх справ України (Житняк С.Є.) забезпечити подання цього наказу на державну реєстрацію до Міністерства юстиції України в установленому порядку.
4. Цей наказ набирає чинності з дня його офіційного опублікування.
5. Контроль за виконанням цього наказу покласти на Голову Національної поліції України Князєва С.М.
Міністр
А.Б. Аваков
ПОГОДЖЕНО:
Перший заступник
Генерального прокурора України
Голова Національної поліції України
генерал поліції третього рангу
Д. Сторожук
С.М. Князєв
ЗАТВЕРДЖЕНО
Наказ Міністерства внутрішніх
справ України
06.07.2017 № 570
Зареєстровано в Міністерстві
юстиції України
27 липня 2017 р.
за № 918/30786
ПОЛОЖЕННЯ
про слідчі підрозділи Національної поліції України
{Заголовок Положення в редакції Наказу Міністерства внутрішніх справ № 403 від 20.05.2020}
{У тексті Положення слова «інспектор-криміналіст (технік-криміналіст» у всіх числах та відмінках замінено словами «спеціаліст-криміналіст» у відповідних числах та відмінках згідно з Наказом Міністерства внутрішніх справ № 428 від 20.06.2024}
{У тексті Положення слова «заступник начальника ГУНП — начальник слідчого управління» у всіх відмінках та числах замінено словами «перший заступник начальника ГУНП — начальник слідчого управління» у відповідних відмінках та числах згідно з Наказом Міністерства внутрішніх справ № 711 від 14.10.2025}
І. Загальні положення
{У пунктах 1-8 розділу I слова "орган досудового розслідування" в усіх відмінках і числах замінено словами "слідчий підрозділ" у відповідних відмінках і числах згідно з Наказом Міністерства внутрішніх справ № 403 від 20.05.2020}
1. Слідчі підрозділи Національної поліції України (далі - слідчі підрозділи) є структурними підрозділами апарату центрального органу управління поліції, її територіальних органів - головних управлінь Національної поліції в Автономній Республіці Крим та місті Севастополі, областях та місті Києві, територіальних (відокремлених) підрозділів головних управлінь Національної поліції в Автономній Республіці Крим та місті Севастополі, областях та місті Києві (далі - територіальні (відокремлені) підрозділи поліції), які згідно з кримінальним процесуальним законодавством є органами досудового розслідування, які забезпечують досудове розслідування кримінальних правопорушень, віднесених до підслідності слідчих органів Національної поліції.
{Пункт 1 із змінами, внесеними згідно з Наказом Міністерства внутрішніх справ № 403 від 20.05.2020}
2. Слідчими підрозділами є:
1) Головне слідче управління Національної поліції (далі - ГСУ);
2) слідчі управління головних управлінь Національної поліції в Автономній Республіці Крим та місті Севастополі, областях та місті Києві (далі - слідчі управління);
3) слідчі відділи (відділення) територіальних (відокремлених) підрозділів поліції.
3. Правову основу діяльності слідчих підрозділів становлять Конституція України, Кримінальний кодекс України (далі - КК України), Кримінальний процесуальний кодекс України (далі - КПК України) та інші нормативно-правові акти з питань досудового розслідування.
4. Діяльність слідчих підрозділів здійснюється відповідно до принципів верховенства права, законності, рівності перед законом і судом, поваги до людської гідності, забезпечення права на свободу та особисту недоторканність, недоторканності житла чи іншого володіння особи, таємниці спілкування, невтручання в приватне життя, недоторканності права власності, презумпції невинуватості та забезпечення доведеності вини, свободи від самовикриття та права не свідчити проти близьких родичів та членів сім'ї, заборони двічі притягувати до кримінальної відповідальності за одне і те саме правопорушення, забезпечення права на захист, змагальності сторін кримінального провадження та свободи в поданні ними суду своїх доказів і у доведенні перед судом їх переконливості, безпосередності дослідження показань, речей і документів, забезпечення права на оскарження процесуальних рішень, дій чи бездіяльності, публічності, диспозитивності, розумності строків досудового розслідування.
5. Слідчі підрозділи очолюють:
в центральному органі управління Національною поліцією - перший заступник Голови Національної поліції України - начальник ГСУ;
{Абзац другий пункту 5 розділу I із змінами, внесеними згідно з Наказом Міністерства внутрішніх справ № 428 від 20.06.2024}
у головних управліннях Національної поліції в Автономній Республіці Крим та місті Севастополі, областях та місті Києві (далі - ГУНП) - перші заступники начальників ГУНП - начальники слідчих управлінь;
у територіальних (відокремлених) підрозділах поліції - перші заступники (заступники) начальників територіальних (відокремлених) підрозділів поліції — начальники слідчих відділів (відділень).
{Абзац четвертий пункту 5 розділу I із змінами, внесеними згідно з Наказом Міністерства внутрішніх справ № 711 від 14.10.2025}
6. Структура та штатна чисельність слідчих підрозділів затверджуються Головою Національної поліції в установленому порядку.
7. Слідчі підрозділи при здійсненні своїх повноважень взаємодіють з міністерствами, іншими центральними органами виконавчої влади, органами місцевого самоврядування, державними установами, громадськими організаціями і об'єднаннями, а також відповідно до міжнародних договорів України з компетентними та судовими органами іноземних держав.
8. На працівників слідчих підрозділів з числа поліцейських поширюються правові та соціальні гарантії, передбачені Законом України «Про Національну поліцію».
На інших працівників слідчих підрозділів поширюються гарантії, встановлені Кодексом законів про працю України, Законом України «Про державну службу».
ІІ. Завдання органів досудового розслідування
{У розділі II слова "орган досудового розслідування" в усіх відмінках і числах замінено словами "слідчий підрозділ" у відповідних відмінках і числах згідно з Наказом Міністерства внутрішніх справ № 403 від 20.05.2020}
1. На cлідчі підрозділи покладаються такі завдання:
1) захист особи, суспільства та держави від кримінальних правопорушень;
2) охорона прав, свобод та законних інтересів учасників кримінального провадження;
3) забезпечення швидкого, повного та неупередженого розслідування кримінальних правопорушень, віднесених до підслідності слідчих органів Національної поліції;
4) забезпечення відшкодування фізичним і юридичним особам шкоди, заподіяної кримінальними правопорушеннями;
5) виявлення причин і умов, які сприяють учиненню кримінальних правопорушень, і вжиття через відповідні органи заходів щодо їх усунення.
2. На cлідчі підрозділи можуть бути покладені й інші завдання, визначені законодавством України щодо кримінального провадження.
3. Cлідчі підрозділи зобов'язані застосовувати всі передбачені законодавством заходи для забезпечення ефективності досудового розслідування.
ІІІ. Основні функції слідчих підрозділів
{Назва розділу із змінами, внесеними згідно з Наказом Міністерства внутрішніх справ № 403 від 20.05.2020}
{У розділі III слова "орган досудового розслідування" в усіх відмінках і числах замінено словами "слідчий підрозділ" у відповідних відмінках і числах згідно з Наказом Міністерства внутрішніх справ № 403 від 20.05.2020}
1. Відповідно до покладених на слідчі підрозділи завдань вони виконують такі функції:
1) усебічне, повне і неупереджене дослідження обставин кримінального провадження, виявлення як тих обставин, що викривають, так і тих, що виправдовують підозрюваного, обвинуваченого, а також обставин, що пом'якшують чи обтяжують його покарання, надання їм належної правової оцінки та забезпечення прийняття законних і неупереджених процесуальних рішень;
2) аналіз слідчої практики, організації і результатів діяльності слідчих, унесення на основі цього в установленому порядку пропозицій щодо підвищення ефективності функціонування слідчих підрозділів, забезпечення правопорядку, посилення боротьби зі злочинністю, інформування населення із зазначених питань через засоби масової інформації;
3) розроблення та реалізація заходів щодо дотримання законодавства, зміцнення службової дисципліни, підвищення якості досудового розслідування і скорочення його строків;
4) вивчення, узагальнення позитивного досвіду досудового розслідування, упровадження його на практиці та розроблення сучасних методик розслідування окремих видів кримінальних правопорушень;
5) організація взаємодії слідчих підрозділів з Офісом Генерального прокурора, регіональними, місцевими прокуратурами, зокрема прокурорами, які здійснюють нагляд за додержанням законів під час проведення досудового розслідування у формі процесуального керівництва досудовим розслідуванням, органами та підрозділами, що здійснюють оперативно-розшукову і судово-експертну діяльність;
{Підпункт 5 пункту 1 із змінами, внесеними згідно з Наказом Міністерства внутрішніх справ № 403 від 20.05.2020}
6) вивчення практики застосування слідчими норм права і розроблення пропозицій щодо вдосконалення законодавства України;
7) забезпечення підбору, розстановки і виховання кадрів для слідчих підрозділів, підвищення їх кваліфікації та професійної майстерності;
8) організація відповідно до КПК України та законів України розгляду і вирішення скарг і заяв громадян, які надходять у зв'язку з проведенням досудового розслідування кримінальних правопорушень.
2. На слідчі підрозділи можуть бути покладені й інші функції, передбачені законодавством.
IV. Порядок призначення слідчих та керівників слідчих підрозділів на посаду, звільнення їх з посади
1. Перший заступник Голови Національної поліції України - начальник ГСУ призначається на посаду і звільняється з посади в установленому порядку Міністром внутрішніх справ за поданням Голови Національної поліції України.
{Абзац перший пункту 1 розділу IV із змінами, внесеними згідно з Наказом Міністерства внутрішніх справ № 428 від 20.06.2024}
Заступники начальника ГСУ, начальники структурних підрозділів ГСУ, їх заступники, старші слідчі в особливо важливих справах, інші працівники та державні службовці ГСУ призначаються на посади і звільняються з посад Головою Національної поліції відповідно до чинного законодавства.
{Абзац другий пункту 1 розділу IV із змінами, внесеними згідно з Наказом Міністерства внутрішніх справ № 403 від 20.05.2020}
2. Перші заступники начальників ГУНП - начальники слідчих управлінь призначаються на посади та звільняються з посад начальниками ГУНП в областях, місті Києві, Автономній Республіці Крим та місті Севастополі за погодженням з начальником ГСУ.
3. Заступники начальників слідчих управлінь, начальники відділів (відділень) у складі слідчих управлінь, їх заступники, старші слідчі в особливо важливих справах, старші слідчі, слідчі та інші працівники слідчих управлінь ГУНП, перші заступники (заступники) начальників територіальних (відокремлених) підрозділів поліції — начальники слідчих відділів (відділень), їх заступники, старші слідчі, слідчі та інші працівники слідчих підрозділів територіальних органів поліції та територіальних (відокремлених) підрозділів поліції приймаються на службу в поліцію, призначаються на посади та звільняються з посад та/або зі служби в поліції начальниками ГУНП в областях, місті Києві, Автономній Республіці Крим та місті Севастополі за поданням перших заступників начальників ГУНП - начальників слідчих управлінь.
{Пункт 3 розділу IV із змінами, внесеними згідно з Наказом Міністерства внутрішніх справ № 711 від 14.10.2025}
V. Повноваження керівників слідчих підрозділів органів Національної поліції
1. Начальник ГСУ, слідчого управління, відділу, відділення органу Національної поліції України, крім повноважень і обов'язків, передбачених кримінальним процесуальним законодавством, є відповідальним за стан досудового розслідування в підпорядкованих органах Національної поліції України, організацію їх роботи, виконання покладених на них завдань.
2. Начальник ГСУ:
1) організовує здійснення досудового розслідування кримінальних правопорушень, віднесених до підслідності слідчих органів Національної поліції України;
2) у межах компетенції дає обов'язкові для виконання працівниками центрального органу управління поліції та її територіальних органів (підрозділів) доручення;
{Підпункт 2 пункту 2 розділу V із змінами, внесеними згідно з Наказом Міністерства внутрішніх справ № 403 від 20.05.2020}
3) організовує звітування керівників структурних підрозділів центрального органу управління поліції, міжрегіональних територіальних органів Національної поліції та їх територіальних (відокремлених) підрозділів, територіальних органів поліції та їх територіальних (відокремлених) підрозділів з питань службової діяльності органів досудового розслідування, у тому числі стану взаємодії між слідчими та оперативними підрозділами Національної поліції України під час розслідування кримінальних правопорушень; за наявності підстав приймає рішення про проведення службового розслідування за фактами невиконання службовими особами поліції покладених на них обов'язків, вживає інших заходів щодо усунення порушень вимог законодавства у випадку їх допущення слідчими Національної поліції України;
{Підпункт 3 пункту 2 розділу V із змінами, внесеними згідно з Наказом Міністерства внутрішніх справ № 403 від 20.05.2020}
4) ознайомлюється з матеріалами досудового розслідування кримінальних правопорушень, дає у них слідчим Національної поліції України письмові вказівки;
5) викликає до апарату Національної поліції України для заслуховування стану досудового розслідування в кримінальних провадженнях працівників слідчих та оперативних підрозділів, інших службових осіб територіальних органів (підрозділів) Національної поліції України;
6) відповідно до кримінального процесуального законодавства визначає слідчого (слідчих), який здійснюватиме досудове розслідування, а в разі здійснення досудового розслідування слідчою групою визначає старшого слідчої групи, який керуватиме діями інших слідчих Національної поліції України;
{Підпункт 6 пункту 2 розділу V із змінами, внесеними згідно з Наказом Міністерства внутрішніх справ № 403 від 20.05.2020}
7) відповідно до статті 218 КПК України з метою всебічного, повного і неупередженого дослідження обставин кримінальних проваджень, розпочатих слідчим підрозділом територіального органу (підрозділу) Національної поліції України, звертається до прокурора відповідного рівня щодо визначення підслідності кримінального правопорушення;
8) відсторонює слідчого Національної поліції України від проведення досудового розслідування в установленому кримінальним процесуальним законодавством порядку та призначає іншого слідчого, а у випадку здійснення досудового розслідування слідчою групою відсторонює старшого слідчої групи та визначає іншого старшого слідчої групи, який керуватиме діями інших слідчих, змінює склад цієї слідчої групи;
{Підпункт 8 пункту 2 розділу V із змінами, внесеними згідно з Наказом Міністерства внутрішніх справ № 403 від 20.05.2020}
9) у встановленому порядку вносить клопотання слідчих Національної поліції України про продовження Генеральним прокурором чи його заступником строку досудового розслідування понад шість місяців у кримінальних провадженнях, розслідування в яких здійснюється цими слідчими, а також клопотання про надіслання кримінальних проваджень до правоохоронних органів інших країн відповідно до міжнародних договорів України;
{Підпункт 9 пункту 2 розділу V із змінами, внесеними згідно з Наказом Міністерства внутрішніх справ № 403 від 20.05.2020}
10) у випадку відмови керівника регіональної прокуратури або прокурора Офісу Генерального прокурора у погодженні клопотання слідчого до слідчого судді про застосування заходів забезпечення кримінального провадження, проведення слідчих (розшукових) дій чи негласних слідчих (розшукових) дій за зверненням слідчого після вивчення клопотання за необхідності ініціює розгляд питань, порушених у ньому, перед Генеральним прокурором.
{Підпункт 10 пункту 2 розділу V із змінами, внесеними згідно з Наказом Міністерства внутрішніх справ № 403 від 20.05.2020}
3. Начальник слідчого управління:
1) організовує здійснення підпорядкованими слідчими підрозділами досудового розслідування кримінальних правопорушень, віднесених до підслідності слідчих органів Національної поліції України;
2) у межах компетенції дає обов'язкові для виконання працівниками ГУНП та його територіальних (відокремлених) підрозділів доручення та вказівки з питань, які стосуються досудового розслідування;
3) організовує звітування керівників структурних підрозділів апарату ГУНП, його територіальних (відокремлених) підрозділів з питань службової діяльності підпорядкованих слідчих підрозділів, у тому числі стану взаємодії між слідчими слідчого управління ГУНП, слідчих відділів, відділень та оперативними підрозділами ГУНП, його територіальних (відокремлених) підрозділів під час розслідування кримінальних правопорушень; за наявності підстав приймає рішення про проведення службового розслідування за фактами невиконання службовими особами поліції покладених на них обов'язків, вживає інших заходів щодо усунення порушень вимог законодавства у випадку їх допущення слідчими Національної поліції України;
4) ознайомлюється з матеріалами досудового розслідування, яке здійснюється слідчими підпорядкованих слідчих відділів, відділень територіальних (відокремлених) підрозділів Національної поліції України, дає письмові вказівки слідчим, які не можуть суперечити рішенням та вказівкам прокурора;
5) викликає до слідчого управління для заслуховування стану досудового розслідування в кримінальних провадженнях працівників підпорядкованих слідчих підрозділів та оперативних підрозділів ГУНП, інших службових осіб територіальних (відокремлених) підрозділів Національної поліції України;
6) у разі необхідності відповідно до кримінального процесуального законодавства визначає слідчого (слідчих), який здійснюватиме досудове розслідування, а в разі здійснення досудового розслідування слідчою групою визначає старшого слідчої групи, який керуватиме діями інших слідчих з числа працівників підпорядкованих слідчих відділів, відділень органів Національної поліції України, а також слідчого управління;
7) відповідно до статті 218 КПК України з метою всебічного, повного і неупередженого дослідження обставин кримінальних проваджень, розпочатих слідчим відділом, відділенням територіального (відокремленого) підрозділу Національної поліції України, через прокурорів відповідного рівня вирішує питання про визначення підслідності кримінальних правопорушень;
8) відсторонює слідчого підпорядкованого слідчого управління ГУНП, слідчого відділу, відділення підпорядкованого ГУНП територіального (відокремленого) підрозділу Національної поліції України від проведення досудового розслідування в установленому кримінальним процесуальним законодавством порядку та призначає іншого слідчого, а у випадку здійснення досудового розслідування слідчою групою відсторонює старшого слідчої групи та визначає іншого старшого слідчої групи, який керуватиме діями інших слідчих з числа працівників підпорядкованих слідчих підрозділів, змінює склад цієї слідчої групи;
9) вносить до регіональної прокуратури клопотання слідчих про продовження строку досудового розслідування понад три місяці;
10) визначає слідчих, спеціально уповноважених на здійснення досудових розслідувань щодо неповнолітніх;
11) організовує та забезпечує взаємодію підпорядкованих слідчих підрозділів та оперативних підрозділів (кримінальної поліції) ГУНП та міжрегіональних територіальних органів поліції щодо досудового розслідування кримінальних правопорушень з моменту внесення до Єдиного реєстру досудових розслідувань (далі - ЄРДР) відомостей про їх учинення; забезпечує ефективне використання слідчими оперативної інформації при досудовому розслідуванні кримінальних правопорушень, розшуку осіб, які переховуються від слідчих підрозділів та суду;
12) здійснює організаційно-методичне керівництво підпорядкованими слідчими підрозділами, забезпечує надання методичної та практичної допомоги в досудовому розслідуванні складних, багатоепізодних кримінальних правопорушень;
13) особисто здійснює контроль за станом досудового розслідування в слідчих відділах, відділеннях підпорядкованих ГУНП територіальних (відокремлених) підрозділів Національної поліції України тяжких і особливо тяжких злочинів, у тому числі вчинених проти життя та здоров'я особи; кримінальних правопорушень, учинених у сфері господарської та службової діяльності; а також кримінальних правопорушень, учинених стосовно народних депутатів України, депутатів місцевих рад, працівників засобів масової інформації, працівників органів прокуратури та суду; учинених неповнолітніми або за їх участю; іноземцями або щодо них; усіх інших кримінальних правопорушень, які викликали значний суспільний резонанс або стан розслідування яких знаходиться на контролі в Національній поліції України, Офісі Генерального прокурора, регіональних прокуратурах; з цією метою веде обліки кримінальних правопорушень, які перебувають на контролі, ознайомлюється з матеріалами кримінальних проваджень за такими кримінальними правопорушеннями, виявляє недоліки в їх розслідуванні, вживає заходів до їх усунення та активізації роботи з розкриття кримінальних правопорушень, які перебувають на контролі;
{Підпункт 13 пункту 3 розділу V із змінами, внесеними згідно з Наказом Міністерства внутрішніх справ № 403 від 20.05.2020}
14) особисто виїжджає на місця вчинення умисних вбивств, інших особливо тяжких злочинів, а також кримінальних правопорушень, які викликають значний суспільний резонанс; при цьому керує роботою слідчо-оперативної групи під час огляду місця події; направляє працівників підрозділу криміналістичного забезпечення та пересувні криміналістичні лабораторії слідчого управління для проведення слідчих (розшукових) дій у разі необхідності приймає рішення про залучення до огляду місця події спеціалізованої пересувної криміналістичної лабораторії, про що направляє письмове клопотання керівництву відповідного підрозділу Експертної служби МВС (як виняток, усно погоджує зазначене питання з подальшим направленням письмового клопотання);
{Підпункт 14 пункту 3 розділу V із змінами, внесеними згідно з Наказом Міністерства внутрішніх справ № 428 від 20.06.2024}
15) організовує розгляд і вирішення відповідно до законодавства звернень громадян, органів державної влади і місцевого самоврядування, що надходять до ГУНП у зв'язку з провадженням досудового розслідування та з інших питань, що стосуються діяльності підпорядкованих ГУНП слідчих підрозділів;
16) у випадку відмови керівника місцевої прокуратури або прокурора регіональної прокуратури у погодженні клопотання слідчого до слідчого судді про застосування заходів забезпечення кримінального провадження, проведення слідчих (розшукових) дій чи негласних слідчих (розшукових) дій за зверненням слідчого після вивчення клопотання за необхідності ініціює розгляд питань, порушених у ньому, перед керівником регіональної прокуратури;
17) відповідно до вимог статті 218 КПК України з метою всебічного, повного і неупередженого дослідження обставин кримінальних проваджень, розпочатих слідчим відділом, відділенням підпорядкованого ГУНП територіального (відокремленого) підрозділу Національної поліції України, звертається до прокурора відповідного рівня щодо підслідності таких тяжких та особливо тяжких злочинів:
умисні вбивства (замахи на вбивство);
у яких заподіяно матеріальну шкоду в особливо великому розмірі;
які скоєно організованими групами або злочинними організаціями, створення не передбачених законом воєнізованих або збройних формувань, а також передбачені статтею 262, частинами другою і третьою статті 2631, статтею 264, частинами другою і третьою статті 265, статтею 266 КК України;
торгівля людьми;
вибухи, пожежі, які учинено загальнонебезпечним способом або якими заподіяно шкоду здоров'ю людей або майнову шкоду у великому розмірі;
у сфері використання комп'ютерів, систем та комп'ютерних мереж і мереж електрозв'язку;
у сфері господарської діяльності (передбачені розділом VIІ КК України), якими завдано значної шкоди інтересам держави або істотну шкоду охоронюваним законом правам, свободам чи інтересам окремих громадян, державним чи громадським інтересам або інтересам окремих юридичних осіб, або у великих чи особливо великих розмірах;
проти довкілля (передбачені розділом VIІІ КК України), вчинені службовою особою, які спричинили тяжкі наслідки, масову загибель об'єктів тваринного/рослинного світу, загибель людей;
проти громадської безпеки (передбачені розділом ІХ КК України) із використанням зброї чи які мали наслідком настання шкоди у великому розмірі, значне забруднення довкілля чи настання інших тяжких наслідків;
проти безпеки виробництва (передбачені розділом Х КК України), якщо ними спричинено загибель людей або інші тяжкі наслідки;
проти безпеки руху та експлуатації транспорту (передбачені розділом ХІ КК України), поєднані з насильством, небезпечні для життя та здоров'я особи, загальнонебезпечним способом, дорожньо-транспортні пригоди, у яких загинуло дві або постраждало чотири і більше особи, або якими спричинено велику матеріальну шкоду;
проти громадського порядку та моральності (передбачені розділом ХІІ КК України) із застосуванням зброї, службовою особою з використанням службового становища, щодо малолітнього;
у сфері охорони державної таємниці, недоторканності державних кордонів, забезпечення призову та мобілізації (передбачені розділом ХІV КК України) у разі спричинення тяжких наслідків, у тому числі для інтересів держави;
проти правосуддя та авторитету органів державної влади, органів місцевого самоврядування, об'єднань громадян, журналістів, особою із використанням службового становища, загальнонебезпечним способом, поєднані з насильством, або якими завдано великої шкоди або спричинено інші тяжкі наслідки (крім передбачених статтями 382 - 384, 389 КК України);
місця вчинення яких перебувають під юрисдикцією декількох слідчих підрозділів підпорядкованих ГУНП територіальних (відокремлених) підрозділів Національної поліції України, у разі необхідності забезпечення їх найбільш швидкого і повного досудового розслідування;
які скоєно службовими особами підприємств, установ, організацій, органів влади та контролю обласного рівня або службовими особами, які займають керівні посади на районному (міському) рівні;
18) забезпечує в межах компетенції координацію діяльності слідчого управління та підрозділів оперативно-технічних заходів та оперативної служби ГУНП щодо проведення негласних слідчих (розшукових) дій оперативними підрозділами ГУНП та міжрегіональними територіальними органами поліції.
4. Начальник слідчого відділу територіального (відокремленого) підрозділу Національної поліції України, крім повноважень, передбачених КПК України:
1) керує діяльністю слідчого відділу та є відповідальним за виконання покладених на нього завдань, дотримання підпорядкованими слідчими вимог законодавства України;
2) організовує та забезпечує постійний моніторинг стану оперативної обстановки на території обслуговування й реагування на її зміни, оперативне інформування начальника територіального (відокремленого) підрозділу поліції про стан правопорядку та боротьби зі злочинністю, наявні проблеми і пропозиції щодо їх розв'язання;
3) забезпечує в межах компетенції координацію діяльності слідчого відділу та підрозділів оперативно-технічних заходів та оперативної служби ГУНП щодо проведення негласних слідчих (розшукових) дій оперативними підрозділами ГУНП та міжрегіональними територіальними органами поліції; забезпечує ефективне використання слідчими оперативної інформації при досудовому розслідуванні кримінальних правопорушень, розшуку осіб, які переховуються від органів досудового розслідування та суду;
4) організовує та забезпечує взаємодію слідчих з органами, що здійснюють судово-експертну діяльність, органами прокуратури і суду;
5) заслуховує на оперативних нарадах звіти працівників слідчого відділу та інших працівників територіального (відокремленого) підрозділу поліції з питань виявлення та розслідування кримінальних правопорушень (не рідше двох разів на тиждень), уживає заходів щодо усунення недоліків на цьому напрямі діяльності;
6) установлює спеціалізацію слідчих в розслідуванні кримінальних правопорушень окремих категорій;
7) у разі встановлення в кримінальних провадженнях, досудове розслідування в яких розпочато слідчим відділом, ознак злочинів, передбачених підпунктом 17 пункту 3 цього розділу, негайно повідомляє про це слідче управління з метою вирішення у встановленому законодавством порядку питання про визначення підслідності кримінального правопорушення;
8) розглядає заяви і повідомлення про злочини, що надходять до територіального (відокремленого) органу поліції, а також інші матеріали про злочини, виявлені поліцією, і забезпечує невідкладне, але не пізніше 24 годин після надходження, внесення слідчими відповідних відомостей до ЄРДР та повідомлення прокурора про початок досудового розслідування; при внесенні слідчими відомостей до ЄРДР контролює правильність попередньої правової кваліфікації вчинених протиправних дій, а також об'єктивність та своєчасність внесення слідчими відомостей до ЄРДР про рух кримінальних проваджень;
9) забезпечує чергування слідчих (слідчих груп) та спеціалістів-криміналістів у складі слідчо-оперативних груп для виїзду на місця подій за заявами і повідомленнями про злочини, віднесені до підслідності слідчих органів Національної поліції; особисто виїжджає на місця вчинення вмисних убивств, інших особливо тяжких злочинів, а також злочинів, які викликають значний суспільний резонанс; веде облік результатів оглядів місць подій та застосування при цьому науково-технічних засобів, уживає заходів щодо підвищення ефективності цієї роботи; у разі виявлення недоліків при проведенні огляду місця події організовує його повторне проведення;
{Підпункт 9 пункту 4 розділу V із змінами, внесеними згідно з Наказом Міністерства внутрішніх справ № 403 від 20.05.2020}
10) своєчасно вирішує питання про створення слідчих груп для розслідування найбільш складних злочинів;
{Підпункт 10 пункту 4 розділу розділу V із змінами, внесеними згідно з Наказом Міністерства внутрішніх справ № 403 від 20.05.2020}
11) вивчає кримінальні провадження про тяжкі та особливо тяжкі злочини, в яких у 10-денний строк після внесення слідчим відомостей до ЄРДР не складено письмове повідомлення про підозру; за результатами надає слідчому письмові вказівки, які не можуть суперечити рішенням та вказівкам прокурора, контролює їх виконання;
12) здійснює контроль за:
своєчасністю та повнотою внесення відомостей до ЄРДР, відповідністю даних про попередню правову кваліфікацію кримінальних правопорушень матеріалам кримінального провадження;
достовірністю даних про розслідування у кримінальних провадженнях та про їх рух, об'єктивністю відображення відомостей в ЄРДР і звітах;
своєчасністю здачі до архіву підрозділів інформаційно-аналітичного забезпечення закритих кримінальних проваджень;
13) заслуховує слідчих, інших службових осіб, уповноважених на проведення досудового розслідування, з питань розслідування кримінальних правопорушень;
14) запобігає фактам утручання в процесуальну діяльність слідчих осіб, що не мають на те законних повноважень; про їх виявлення негайно доповідає начальнику слідчого управління та прокурору, який здійснює нагляд за додержанням законів під час проведення досудового розслідування у формі процесуального керівництва досудовим розслідуванням у кримінальному провадженні;
15) забезпечує контроль за своєчасним повідомленням відповідним районним (міським) територіальним центрам комплектування та соціальної підтримки, відокремленим відділам, а також Центральному управлінню або регіональним органам Служби безпеки України, відповідним підрозділам розвідувальних органів про призовників, військовозобов'язаних і резервістів, яким повідомлено про підозру в учиненні кримінального правопорушення, у порядку й строки, визначені пунктом 58 Порядку організації та ведення військового обліку призовників, військовозобов'язаних та резервістів, затвердженого постановою Кабінету Міністрів України від 30 грудня 2022 року № 1487;
{Підпункт 15 пункту 4 розділу V в редакції Наказу Міністерства внутрішніх справ № 428 від 20.06.2024}
16) щокварталу організовує перевірки зберігання вилучених з місць подій речових доказів і документів та забезпечує контроль за їх повним й ефективним використанням при встановленні особи, яка вчинила кримінальне правопорушення;
17) розглядає акти прокурорського реагування, рішення слідчого судді, суду про порушення норм кримінального процесуального законодавства; за результатами вживає заходів щодо усунення недоліків у роботі конкретних слідчих та слідчого відділу в цілому;
18) організовує діяльність спеціалістів-криміналістів щодо належного техніко-криміналістичного супроводження кримінального провадження; забезпечує впровадження в практичну діяльність слідчих передового досвіду досудового розслідування і нових форм та методів криміналістики.
VІ. Права і обов'язки слідчих, гарантії їх процесуальної незалежності
{У розілі VI слова "орган досудового розслідування" в усіх відмінках і числах замінено словами "слідчий підрозділ" у відповідних відмінках і числах згідно з Наказом Міністерства внутрішніх справ № 403 від 20.05.2020}
1. Слідчий - службова особа органу Національної поліції України, уповноважена в межах компетенції, передбаченої КПК України, здійснювати досудове розслідування кримінальних правопорушень.
2. Під час досудового розслідування слідчий самостійно приймає процесуальні рішення, крім випадків, коли законом передбачено винесення рішення слідчого судді, суду або згода прокурора чи погодження керівника слідчого підрозділу або якщо рішення про його проведення приймає виключно прокурор, і є відповідальним за законне та своєчасне виконання цих рішень.
3. При виконанні своїх службових обов'язків слідчий зобов'язаний:
1) під час досудового розслідування дотримуватися вимог Конституції України, КПК України та законів України, міжнародних договорів, згода на обов'язковість яких надана Верховною Радою України;
2) забезпечувати повне, усебічне та неупереджене розслідування кримінальних правопорушень у межах установлених КПК України строків;
3) виконувати доручення та вказівки прокурора, які надаються в письмовій формі;
4) забезпечувати реалізацію в повному обсязі прав і законних інтересів усіх учасників кримінального провадження;
5) не розголошувати відомості, що становлять державну чи іншу таємницю, що охороняється законом, інформацію про приватне (особисте і сімейне) життя особи та інші відомості, здобуті при розслідуванні кримінальних правопорушень;
6) не вчиняти будь-яких дій, що ганьблять звання слідчого і можуть викликати сумнів у його об'єктивності та неупередженості;
7) у разі наявності підстав, передбачених статтею 77 КПК України, заявляти самовідвід від участі в кримінальному провадженні в порядку, визначеному статтею 80 КПК України.
4. Службові особи органів та підрозділів поліції, крім безпосередніх керівників слідчих підрозділів, вищих керівників слідчих підрозділів, які діють у межах повноважень, визначених КПК України, не можуть мати доступу до матеріалів кримінальних проваджень, витребувати їх у слідчого для перевірки стану розслідування кримінального правопорушення, вивчення і надання вказівок, визначення кваліфікації кримінального правопорушення чи будь-яким іншим способом утручатися в процесуальну діяльність слідчого.
Утручання в процесуальну діяльність слідчих осіб, що не мають на те законних повноважень, не допускається.
5. Рішення слідчого судді, суду, письмові доручення і вказівки прокурора та вказівки керівника слідчого підрозділу, які не суперечать рішенням та вказівкам прокурора, надані в межах їх компетенції і в установленій законодавством формі, є обов'язковими для виконання слідчим.
6. При незгоді з рішенням, дією чи бездіяльністю прокурора у відповідному досудовому провадженні слідчий в установленому порядку подає скаргу до прокуратури вищого рівня щодо прокуратури, в якій обіймає посаду прокурор, рішення, дія чи бездіяльність якого оскаржується.
7. Слідчий має право в порядку, передбаченому КПК України, доручати відповідним уповноваженим оперативним підрозділам поліції проведення слідчих (розшукових) дій та негласних слідчих (розшукових) дій. Доручення слідчого щодо проведення слідчих (розшукових) дій та негласних слідчих (розшукових) дій є обов'язковими для виконання.
8. Працівники поліції зобов'язані виконувати законні вимоги та процесуальні рішення слідчого.
VIІ. Слідчий - працівник організаційно-методичного підрозділу
1. Головним завданням слідчого - працівника організаційно-методичного підрозділу ГСУ, слідчого управління (далі - слідчий-методист) є надання практичної і методичної допомоги в організації роботи слідчих підрозділів.
{Пункт 1 розділу VII із змінами, внесеними згідно з Наказом Міністерства внутрішніх справ № 403 від 20.05.2020}
2. До повноважень слідчого-методиста належать:
1) розроблення проектів розпорядчих документів з питань, що стосуються сфери діяльності слідчих підрозділів Національної поліції України;
2) здійснення контролю за організацією роботи слідчих підрозділів, підготовка письмових рекомендацій щодо вдосконалення форм і методів керівництва підрозділами та з інших питань;
3) надання допомоги і перевірка роботи слідчих підрозділів, здійснення заходів щодо усунення недоліків і підвищення рівня слідчої роботи, контроль за їх виконанням;
4) вивчення передового досвіду і наукових методів розслідування кримінальних правопорушень, унесення пропозицій керівництву слідчих підрозділів про необхідність їх узагальнення, розповсюдження, упровадження;
5) вивчення слідчої практики, організації і результатів роботи слідчих, внесення керівництву слідчих підрозділів пропозицій щодо вдосконалення організації їх діяльності, підвищення ролі слідчих у виявленні та розслідуванні кримінальних правопорушень.
{Підпункт 5 пункту 2 розділу VII в редакції Наказу Міністерства внутрішніх справ № 403 від 20.05.2020}
{Пункт 2 розділу VII із змінами, внесеними згідно з Наказом Міністерства внутрішніх справ № 403 від 20.05.2020}
3. Слідчий-методист:
1) надає практичну та методичну допомогу в організації роботи слідчих підрозділів, які за ним закріплені;
2) вносить керівникові слідчому підрозділу, у складі якого діє організаційно-методичний підрозділ, пропозиції щодо заслуховування на нарадах звітів слідчих підпорядкованих слідчих підрозділів та їх керівників про розслідування кримінальних правопорушень та організацію роботи підпорядкованих слідчих підрозділів;
{Підпункт 2 пункту 3 розділу VII із змінами, внесеними згідно з Наказом Міністерства внутрішніх справ № 403 від 20.05.2020}
3) веде обліки кримінальних проваджень, закритих слідчими за відсутністю події або складу кримінального правопорушення або у зв'язку з набранням чинності законом, яким скасована кримінальна відповідальність за діяння, учинене особою, здійснює аналіз обґрунтованості таких рішень;
4) здійснює аналіз дотримання строків кримінального провадження; не рідше одного разу на місяць витребовує в підрозділах інформаційного забезпечення Національної поліції, ГУНП списки кримінальних проваджень про кримінальні правопорушення, які розслідуються понад установлені КПК України строки, виявляє причини недотримання строків досудового розслідування, вносить керівникові слідчого підрозділу пропозиції щодо вжиття заходів для їх усунення;
{Підпункт 4 пункту 3 розділу VII із змінами, внесеними згідно з Наказом Міністерства внутрішніх справ № 403 від 20.05.2020}
5) забезпечує своєчасну підготовку матеріалів для продовження процесуальних строків у кримінальних провадженнях; організовує заслуховування результатів розслідування у цих кримінальних провадженнях у керівника слідчого підрозділу;
{Підпункт 5 пункту 3 розділу VII із змінами, внесеними згідно з Наказом Міністерства внутрішніх справ № 403 від 20.05.2020}
6) аналізує практику затримання осіб, підозрюваних у вчиненні кримінальних правопорушень, застосування щодо них запобіжних заходів;
7) уживає заходів щодо підвищення якості досудового розслідування; з цією метою з'ясовує причини допущених слідчими недоліків та порушень законодавства, ініціює перед відповідними керівниками слідчих підрозділів питання про вжиття заходів щодо усунення таких порушень; постійно веде обліки кримінальних проваджень, у яких прокурорами скасовано постанову слідчого про закриття кримінального провадження; слідчим суддею постановлено ухвалу, якою скасовується рішення слідчого або якою зобов'язано його припинити дію чи вчинити певну дію; судом під час судового провадження постановлено ухвалу про закриття кримінального провадження за відсутності в діянні складу кримінального правопорушення; судом ухвалено виправдувальний вирок; щомісяця доповідає керівництву слідчого підрозділу, у складі якого діє організаційно-методичний підрозділ, про стан цієї роботи в підпорядкованих слідчих підрозділах, уносить пропозиції щодо її покращення;
{Підпункт 7 пункту 3 розділу VII із змінами, внесеними згідно з Наказом Міністерства внутрішніх справ № 403 від 20.05.2020}
8) вивчає правильність та повноту внесення слідчими до ЄРДР відомостей про рух кримінальних проваджень та своєчасність внесення таких відомостей за прийнятими слідчими рішеннями; забезпечує достовірність звітності, яка надходить із підпорядкованих слідчих підрозділів;
{Підпункт 8 пункту 3 розділу VII із змінами, внесеними згідно з Наказом Міністерства внутрішніх справ № 403 від 20.05.2020}
9) перевіряє планування роботи в слідчих підрозділах територіальних (відокремлених) органів поліції, стан виконання планових заходів, їх відповідність планам ГСУ та слідчого управління, наявність індивідуальних планів роботи слідчих, планів розслідування в кримінальних провадженнях, планів-графіків закінчення досудового розслідування кримінальних правопорушень і стан виконання цих планів; у разі виявлення недоліків при складанні планів роботи надає практичну і методичну допомогу щодо усунення недоліків; з урахуванням зміни оперативної обстановки вживає заходів щодо внесення корективів у плани роботи;
10) організовує проведення щорічних інвентаризацій кримінальних проваджень; забезпечує надходження до слідчого підрозділу вищого рівня та підрозділу інформаційно-аналітичної підтримки об'єктивної інформації про рух кримінальних проваджень;
{Підпункт 10 пункту 3 розділу VII в редакції Наказу Міністерства внутрішніх справ № 403 від 20.05.2020}
11) контролює стан організації в слідчих підрозділах роботи з підбору, розстановки, навчання і виховання кадрів слідчих підрозділів; щомісяця доповідає керівництву слідчого підрозділу про стан цієї роботи, наявність вакантних посад в слідчих підрозділах, уносить пропозиції щодо заміщення вакантних посад;
{Підпункт 11 пункту 3 розділу VII із змінами, внесеними згідно з Наказом Міністерства внутрішніх справ № 403 від 20.05.2020}
12) за письмовою вказівкою, наказом (дорученням) керівника слідчого підрозділу у встановленому порядку проводить службові розслідування, у тому числі з виїздом до слідчих підрозділів, за фактами порушень слідчими норм кримінального процесуального законодавства та вносить пропозиції щодо притягнення винних службових осіб до відповідальності;
{Підпункт 12 пункту 3 розділу VII із змінами, внесеними згідно з Наказом Міністерства внутрішніх справ № 403 від 20.05.2020}
13) за вказівкою керівника слідчого підрозділу, у складі якого діє організаційно-методичний підрозділ, здійснює належний розгляд звернень громадян, депутатських запитів і звернень, документів прокурорського реагування та рішень судів, проводить за ними перевірки, готує мотивовані висновки у разі встановлення фактів порушення норм законодавства; уносить пропозиції керівництву слідчого підрозділу щодо притягнення винних службових осіб до відповідальності, уживає заходів щодо усунення недоліків; за необхідності здійснює перевірки з виїздом до підпорядкованих слідчих підрозділів;
{Підпункт 13 пункту 3 розділу VII із змінами, внесеними згідно з Наказом Міністерства внутрішніх справ № 403 від 20.05.2020}
14) особисто приймає щомісячні звіти від керівників підпорядкованих слідчих підрозділів і вимагає від них:
відомості про дотримання графіка розслідування в кримінальних провадженнях, у тому числі про кількість кримінальних правопорушень, що виявлені слідчими;
списки кримінальних проваджень:
які передані прокурору для звернення до суду з обвинувальним актом, клопотанням про застосування примусових заходів медичного або виховного характеру, клопотанням про звільнення особи від кримінальної відповідальності або закритих прокурором;
у яких рішення про закриття кримінального провадження прийнято слідчими;
у яких особам повідомлено про підозру в учиненні кримінальних правопорушень;
у яких після повідомлення про підозру в учиненні кримінального проступку протягом одного місяця не закінчено дізнання та після повідомлення про підозру в учиненні злочину протягом двох місяців не закінчено досудове слідство, із зазначенням причин їх тривалості та відомостей про продовження процесуальних строків у встановленому порядку;
у яких досудове розслідування зупинено у звітному періоді у зв'язку з:
переховуванням підозрюваного від органів досудового розслідування з метою ухилення від кримінальної відповідальності і невстановленням його місцезнаходження, із зазначенням номерів розшукових справ;
захворюванням підозрюваного на тяжку хворобу, яка перешкоджає його участі в кримінальному провадженні, за наявності медичного висновку, що підтверджує цей факт;
необхідністю виконання процесуальних дій у межах міжнародного співробітництва, із зазначенням стану виконання запиту про міжнародну правову допомогу;
відомості про стан роботи з особовим складом слідчих підрозділів, про наявність вакантних посад.
VIIІ. Слідчий-криміналіст
{У розділі VIII слова "орган досудового розслідування" в усіх відмінках і числах замінено словами "слідчий підрозділ" у відповідних відмінках і числах згідно з Наказом Міністерства внутрішніх справ № 403 від 20.05.2020}
1. Головним завданням слідчого-криміналіста ГСУ, слідчого управління (далі - слідчий-криміналіст) є надання практичної і методичної допомоги слідчим у розслідуванні тяжких та особливо тяжких злочинів.
2. Робота слідчих-криміналістів включає:
1) запровадження в слідчу практику наукових рекомендацій щодо організації роботи і тактики проведення слідчих (розшукових) дій, негласних слідчих (розшукових) дій, застосування техніко-криміналістичних засобів і розповсюдження позитивного досвіду при розслідуванні кримінальних правопорушень;
2) розроблення методики розслідування окремих категорій кримінальних правопорушень, у тому числі з урахуванням оперативної обстановки в регіоні;
3) підвищення професійного рівня слідчих щодо розслідування кримінальних правопорушень, у тому числі тих, у яких осіб, що їх учинили, не встановлено.
3. Слідчий-криміналіст:
1) щодня знайомиться з оперативними зведеннями про кримінальні правопорушення, що вчинені за добу, та в установлених випадках надає об'єктивну інформацію до ГСУ про обставини їх вчинення;
2) бере участь в огляді місця події при вчиненні тяжкого або особливо тяжкого злочину чи іншого кримінального правопорушення, яке викликало значний суспільний резонанс, надає кваліфіковану допомогу в пошуку слідів кримінального правопорушення, належній їх фіксації з метою правильного процесуального оформлення, виключення надалі їх утрати або приведення в непридатний для подальших досліджень стан;
3) з урахуванням зібраних доказів та обставин, виявлених під час досудового розслідування, надає допомогу слідчому в складенні погодженого плану слідчих (розшукових) дій та негласних слідчих (розшукових) дій; надалі при необхідності розробляє додаткові плани;
4) заводить контрольно-наглядову справу за результатами огляду місця події (у разі внесення інформації до ЄРДР), а також у разі кримінального правопорушення, що є на контролі Національної поліції, Офісі Генерального прокурора, регіональних прокуратур, та за письмовою вказівкою керівництва ГСУ, слідчого управління; здійснює супроводження розслідування такого кримінального правопорушення аж до прийняття в кримінальному провадженні остаточного рішення згідно з КПК України, для чого не рідше одного разу на місяць витребовує інформацію про результати досудового розслідування та вносить пропозиції щодо його вдосконалення;
{Підпункт 4 пункту 3 розділу VIII із змінами, внесеними згідно з Наказом Міністерства внутрішніх справ № 403 від 20.05.2020}
5) надає допомогу слідчим в організації досудового розслідування, у тому числі в проведенні окремих слідчих дій, застосуванні техніко-криміналістичних засобів, залученні спеціалістів, використанні можливостей криміналістичних, оперативно-довідкових та інших обліків поліції; для надання практичної допомоги в проведенні окремих слідчих дій слідчих-криміналістів уключають до складу слідчих груп;
6) опрацьовує та запроваджує в слідчу практику наукові методи (у тому числі з урахуванням досвіду інших держав) розслідування кримінальних правопорушень та засоби криміналістичної техніки;
7) вивчає слідчу практику, розробляє заходи щодо її вдосконалення, узагальнює можливості криміналістики і судової експертизи в процесі досудового розслідування, запроваджує позитивний досвід, надає підтверджені практикою рекомендації щодо методики і тактики досудового розслідування; з урахуванням виявлених недоліків і проблем в організації роботи вносить пропозиції керівництву ГСУ, слідчих управлінь щодо їх розгляду на оперативних нарадах; уносить пропозиції про заслуховування на оперативних нарадах звітів працівників слідчих підрозділів та оперативних підрозділів щодо організації і стану оперативно-розшукової та слідчої роботи, розслідування конкретних кримінальних правопорушень;
8) здійснює контроль за цілеспрямованим використанням техніко-криміналістичних засобів, які закріплені за слідчим підрозділом;
9) визначає і обґрунтовує кількість необхідних техніко-криміналістичних засобів, матеріалів, навчально-методичної літератури, вносить пропозиції щодо їх придбання і розподілу;
10) перевіряє та узагальнює практику роботи слідчих щодо застосування техніко-криміналістичних засобів і наукових рекомендацій, стан роботи слідчо-оперативних груп на місцях подій та при розслідуванні обставин учинених кримінальних правопорушень, які перебувають на контролі, готує аналізи та інформаційні листи з цього питання;
11) з метою підвищення кваліфікаційного рівня працівників слідчих підрозділів планує і організовує проведення занять зі службової підготовки щодо проблемних питань, що виникають під час досудового розслідування, методики й тактики розслідування окремих категорій кримінальних правопорушень тощо.
IX. Спеціаліст-криміналіст
{Назва розділу IX в редакції Наказу Міністерства внутрішніх справ № 428 від 20.06.2024}
{У розділі IX слова "орган досудового розслідування" в усіх відмінках і числах замінено словами "слідчий підрозділ" у відповідних відмінках і числах згідно з Наказом Міністерства внутрішніх справ № 403 від 20.05.2020}
1. Спеціаліст-криміналіст - особа, яка володіє науковими, технічними або іншими спеціальними знаннями та навичками застосування технічних або інших засобів і як спеціаліст здійснює техніко-криміналістичне забезпечення діяльності, яке полягає в комплексному застосуванні системи науково-технічних засобів розслідування.
{Пункт 1 розділу IX в редакції Наказу Міністерства внутрішніх справ № 428 від 20.06.2024}
2. Спеціаліст-криміналіст, у своїй діяльності безпосередньо підпорядковується та підзвітний начальникові слідчого підрозділу. У разі утворення у складі слідчого підрозділу підрозділу криміналістичного забезпечення слідчих (розшукових) дій керівник цього підрозділу підпорядковується безпосередньо начальникові слідчого підрозділу.
{Пункт 2 розділу IX в редакції Наказу Міністерства внутрішніх справ № 428 від 20.06.2024}
3. Працівники поліції у межах компетенції зобов'язані надавати спеціалісту-криміналісту всебічну допомогу у виконанні його обов'язків.
4. Спеціаліст-криміналіст зобов'язаний виконувати усні та письмові доручення начальника відповідного слідчого підрозділу, його заступників, слідчих у встановлені строки та у визначеному законодавством порядку.
5. Спеціаліст-криміналіст залучений до проведення слідчих (розшукових) дій у порядку, передбаченому статтею 71 КПК України, як спеціаліст:
прибуває на місце проведення слідчих (розшукових) дій з необхідними техніко-криміналістичними засобами та витратними матеріалами;
перед початком огляду знайомиться з обставинами події, пропонує слідчому план огляду місця події, межі території огляду місця події, а також застосування конкретних науково-технічних засобів для виявлення, фіксації та вилучення слідової інформації;
перед застосуванням техніко-криміналістичних засобів повідомляє слідчому їх характеристики, модель та серійний номер за його наявності;
надає допомогу слідчому з виявлення, фіксації і вилучення слідової інформації;
застосовує техніко-криміналістичні засоби, зокрема фото- і відеотехніку, безпілотні літальні апарати, технічні засоби, прилади та спеціальне обладнання, прилади швидкого встановлення геномної інформації людини, засоби для експрес-аналізу, пристрої копіювання цифрової інформації, пошукові та інші прилади з метою фіксації слідової інформації;
надає консультації за зовнішніми характеристиками вилучених об'єктів, звертає увагу слідчого на фактичні дані, що можуть мати значення для розслідування обставин кримінального правопорушення;
під час огляду надає слідчому допомогу у фіксації у протоколі інформації щодо знайдених слідів і речових доказів, а також (за потреби) в упакуванні об'єктів;
за запитом слідчого надає фотографії в електронній формі або виготовляє фототаблицю слідчої (розшукової) дії;
після закінчення чергування доповідає про результати виконаної роботи керівникові підрозділу криміналістичного забезпечення;
здійснює відбір біологічного матеріалу в осіб і встановлює його генетичні ознаки (геномну інформацію) із застосуванням приладів швидкого встановлення геномної інформації людини у випадках, передбачених статтею 5 Закону України «Про державну реєстрацію геномної інформації людини» (за наявності відповідних технічних засобів);
з метою встановлення зв'язків між даними, що можуть мати значення для кримінального провадження, проводить перевірки їх за інформаційною підсистемою «СЛІД» інформаційно-комунікаційної системи «Інформаційний портал Національної поліції України» (далі - ІП «СЛІД») та надає інформацію за результатами перевірок з ІП «СЛІД».
Облік участі спеціалістів-криміналістів у слідчих (розшукових) діях як спеціалістів і збереження мультимедійної інформації здійснюються в ІП «СЛІД».
{Пункт 5 розділу IX в редакції Наказу Міністерства внутрішніх справ № 428 від 20.06.2024}
{Розділ X виключено на підставі Наказу Міністерства внутрішніх справ № 428 від 20.06.2024}
X. Помічник слідчого
{У розділі слова "орган досудового розслідування" в усіх відмінках і числах замінено словами "слідчий підрозділ" у відповідних відмінках і числах згідно з Наказом Міністерства внутрішніх справ № 403 від 20.05.2020}
1. Помічник слідчого - працівник слідчого підрозділу, завданням якого є надання допомоги слідчому і виконання його доручень, пов'язаних з розслідуванням кримінальних правопорушень.
2. Працівники поліції у межах компетенції зобов'язані надавати помічнику слідчого всебічну допомогу у виконанні його обов'язків.
3. Помічник слідчого зобов'язаний виконувати усні та письмові доручення начальника відповідного слідчого підрозділу, його заступників, слідчих у встановлені строки та у визначеному законодавством порядку.
4. Помічник слідчого має право:
1) брати участь в проведенні слідчим слідчих (розшукових) дій;
2) забезпечувати виконання виклику для проведення слідчих (розшукових) дій свідків, потерпілих, підозрюваних, спеціалістів, експертів, цивільних позивачів, цивільних відповідачів та інших учасників кримінального провадження;
3) залучати понятих до участі в проведенні слідчих дій;
4) у встановленому законодавством порядку доставляти запити слідчих в установи, організації, на підприємства на документи та предмети, необхідні для проведення всебічного й неупередженого розслідування в кримінальному провадженні, та доставляти витребувані документи та предмети за місцем призначення;
5) бути присутнім при ознайомленні в установленому статтею 290 КПК України порядку з матеріалами досудового розслідування підозрюваним, його захисником, законним представником та захисником особи, стосовно якої передбачається застосування примусових заходів медичного чи виховного характеру, а також потерпілим, представником юридичної особи, щодо якої здійснюється провадження, цивільним позивачем, його представником та законним представником, цивільним відповідачем, його представником;
6) уносити керівництву слідчого підрозділу пропозиції щодо покращення організації та підвищення ефективності роботи помічників слідчих і слідчого підрозділу в цілому.
Директор Департаменту
формування політики
щодо підконтрольних
Міністрові органів влади
та моніторингу МВС
В.Є. Боднар