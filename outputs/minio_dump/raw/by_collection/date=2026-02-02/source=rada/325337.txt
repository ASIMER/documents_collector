МІНІСТЕРСТВО ТРАНСПОРТУ ТА ЗВ'ЯЗКУ УКРАЇНИ
НАКАЗ
07.05.2010 № 278
Зареєстровано в Міністерстві
юстиції України
17 червня 2010 р.
за № 408/17703
Про затвердження Порядку розроблення та затвердження паспорта автобусного маршруту
{Із змінами, внесеними згідно з Наказом Міністерства транспорту та зв'язку
№ 883 від 07.12.2010
Наказами Міністерства інфраструктури
№ 125 від 31.05.2011
№ 932 від 19.11.2013
№ 278 від 16.08.2016
№ 525 від 01.10.2021
№ 700 від 14.09.2022}
Відповідно до статті 7 Закону України "Про автомобільний транспорт" НАКАЗУЮ:
1. Затвердити Порядок розроблення та затвердження паспорта автобусного маршруту, що додається.
2. Державній адміністрації автомобільного транспорту:
2.1. Забезпечити у встановленому порядку подання цього наказу на державну реєстрацію до Міністерства юстиції України.
2.2. Довести цей наказ до відома Ради міністрів Автономної Республіки Крим, обласних, Київської та Севастопольської міських державних адміністрацій та перевізників.
3. Визнати таким, що втратив чинність, наказ Міністерства транспорту та зв'язку України від 27.12.2004 № 1142 "Про затвердження Форми паспорта міського та приміського автобусного маршруту загального користування, Форми паспорта міжміського автобусного маршруту загального користування та Інструкції про порядок складання та ведення паспортів міського, приміського, міжміського та міжнародного автобусних маршрутів загального користування", зареєстрований у Міністерстві юстиції України 18.02.2005 за № 248/10528.
4. Установити, що паспорти автобусних маршрутів загального користування, затверджені відповідно до вимог наказу Міністерства транспорту та зв'язку України від 27.12.2004 № 1142, можуть застосовуватися до закінчення терміну їх дії, однак не пізніше ніж до 1 січня 2012 року.
{Пункт 4 із змінами, внесеними згідно з Наказом Міністерства транспорту та зв'язку № 883 від 07.12.2010, Наказом Міністерства інфраструктури № 125 від 31.05.2011}
5. Контроль за виконанням цього наказу покласти на заступника Міністра відповідно до розподілу обов'язків.
Міністр
К.О. Єфименко
ПОГОДЖЕНО:
Голова Державного комітету України
з питань регуляторної політики та підприємництва
Заступник Міністра внутрішніх справ України
Перший заступник Голови Антимонопольного
комітету України
М. Бродський
В.І. Ратушняк
О.І. Мельниченко
ЗАТВЕРДЖЕНО
Наказ Міністерства транспорту
та зв'язку України
07.05.2010 № 278
Зареєстровано в Міністерстві
юстиції України
17 червня 2010 р.
за № 408/17703
ПОРЯДОК
розроблення та затвердження паспорта автобусного маршруту
{У тексті Порядку слова «органи Державтоінспекції» у всіх відмінках та числах замінено словами «підрозділи Державтоінспекції» у відповідних відмінках та числах згідно з Наказом Міністерства інфраструктури № 932 від 19.11.2013}
{У тексті Порядку слова «Державна інспекція України з безпеки на наземному транспорті» у всіх відмінках замінено словами «Державна служба України з безпеки на транспорті» у відповідних відмінках згідно з Наказом Міністерства інфраструктури № 278 від 16.08.2016}
{У тексті Порядку та додатках 1-3 до нього слова «відповідні підрозділи Державтоінспекції», «Державтоінспекція», «підрозділи Державтоінспекції» та «відповідні підрозділи Державтоінспекції МВС України» в усіх відмінках і числах замінено словами «уповноважені підрозділи Національної поліції України» у відповідних відмінках і числах згідно з Наказом Міністерства інфраструктури № 700 від 14.09.2022}
I. Загальні положення
1.1. Цей Порядок встановлює вимоги до паспортів автобусних маршрутів регулярних та регулярних спеціальних перевезень, процедуру розроблення, погодження та затвердження таких паспортів.
1.2. Терміни, що використовуються у цьому Порядку, мають таке значення:
замовник послуг - юридична або фізична особа, яка замовляє транспортні послуги з перевезення пасажирів автобусами;
небезпечні ділянки маршруту - ділянки дороги (вулиці) з ускладненими умовами руху;
організатор перевезень - Міністерство інфраструктури України, Рада міністрів Автономної Республіки Крим або обласні державні адміністрації, Київська міська державна адміністрація, виконавчий орган ради, що представляє інтереси відповідної територіальної громади;
{Абзац четвертий пункту 1.2 розділу I в редакції Наказів Міністерства інфраструктури № 932 від 19.11.2013, № 700 від 14.09.2022}
перевізник - юридична або фізична особа, яка на підставі одержаної ліцензії надає послуги з перевезення пасажирів автобусами;
схема автобусного маршруту - нанесена на карту автомобільних доріг відповідної місцевості або на її фрагмент чи на план міста або на його фрагмент лінія шляху проходження маршруту.
Інші терміни вживаються у значеннях, наведених у Законі України "Про автомобільний транспорт" та Правилах надання послуг пасажирського автомобільного транспорта, затверджених постановою Кабінету Міністрів України від 18.02.97 № 176.
1.3. Автомобільний перевізник повинен забезпечити:
водія автобуса, що здійснює перевезення пасажирів за маршрутом регулярних перевезень, - таблицею вартості проїзду (крім міських перевезень), схемою маршруту та копією затвердженого організатором перевезень розкладу руху;
{Абзац другий пункту 1.3 розділу I із змінами, внесеними згідно з Наказом Міністерства інфраструктури № 932 від 19.11.2013}
водія автобуса, що здійснює перевезення пасажирів за маршрутом регулярних спеціальних перевезень, - примірником паспорта маршруту з позначкою "В".
1.4. Схема маршруту та розклад руху регулярних перевезень або відповідний примірник паспорта регулярних спеціальних перевезень пред'являються водієм автобуса під час здійснення перевезень пасажирів та перевізником за його місцезнаходженням для перевірки представникам Державної служби України з безпеки на транспорті під час здійснення ними державного контролю та працівникам уповноважених підрозділів Національної поліції України.
{Пункт 1.4 розділу I в редакції Наказу Міністерства інфраструктури № 932 від 19.11.2013; із змінами, внесеними згідно з Наказом Міністерства інфраструктури № 700 від 14.09.2022}
1.5. Процедури, пов'язані з погодженням та затвердженням паспортів автобусних маршрутів регулярних та регулярних спеціальних перевезень, здійснюються безоплатно.
II. Вимоги до паспорта маршруту
2.1. Паспорт маршруту включає:
схему маршруту;
характеристику маршруту, у тому числі відомості щодо усіх залізничних переїздів, через які проходить автобусний маршрут (у разі їх наявності);
копію затвердженого організатором розкладу руху автобусів;
графік режиму праці та відпочинку водіїв;
таблицю вартості проїзду, затверджену перевізником (для регулярних перевезень);
список пасажирів (для регулярних спеціальних перевезень), перевезення яких передбачено договором про регулярні спеціальні перевезення та які застраховані в установленому законодавством порядку (крім маршрутів регулярних спеціальних перевезень у межах населеного пункту та маршрутів, що виходять за межі території населеного пункту, протяжність яких не більше ніж 50 кілометрів, туристично-екскурсійних перевезень, а також перевезення осіб, що перетинають лінію розмежування в Донецькій і Луганській областях та адміністративний кордон між Автономною Республікою Крим та Херсонською областю);
{Абзац сьомий пункту 2.1 розділу II із змінами, внесеними згідно з Наказом Міністерства інфраструктури № 525 від 01.10.2021}
відомості про зміни на маршруті;
умови здійснення перевезень на маршруті (для регулярних спеціальних перевезень);
акт відповідності паспорта автобусного маршруту умовам здійснення перевезень на маршруті (для регулярних спеціальних перевезень);
договір про надання послуг (для регулярних спеціальних перевезень);
відомості про виявлені порушення умов здійснення перевезень пасажирів, що розміщуються на зворотному боці титульного аркуша паспорта (для регулярних спеціальних перевезень).
У паспорті маршруту зазначають назву маршруту, яка складається з назв початкового та кінцевого пунктів маршруту (зупинок), а для приміських, міжміських автобусних маршрутів загального користування - з назв автостанцій, у разі їх відсутності - з назв зупинок, передбачених розкладом руху.
{Пункт 2.1 розділу II в редакції Наказу Міністерства інфраструктури № 932 від 19.11.2013}
2.2. Схема автобусного маршруту виготовляється:
міського - на плані або фрагменті плану міста у вигляді лінії впродовж вулиць, якими прокладено автобусний маршрут;
приміського - на карті автомобільних доріг або фрагменті карти автомобільних доріг області/району з нанесенням лінії проходження маршруту;
міжміського - на карті автомобільних доріг чи фрагменті карти автомобільних доріг України з нанесенням лінії проходження маршруту.
На схемах міських маршрутів позначаються назви вулиць, якими проїздить автобус.
На схемах приміських та міжміських маршрутів умовними знаками позначаються населені пункти, якими проїздить автобус, без зазначення вулиць та додатково наводяться схеми проїзду через районні та обласні центри, де розкладом руху передбачається заїзд на автостанцію.
Автостанції, початковий та кінцевий пункти маршруту (зупинки) за маршрутом відмічаються на схемі маршруту із зазначенням їх назв. При розробці схеми маршруту враховують, що відправлення чи прибуття автобусів приміських, міжміських автобусних маршрутів загального користування повинно здійснюватись тільки з територій автостанцій, а в разі їх відсутності - із зупинок, передбачених розкладом руху.
{Абзац сьомий пункту 2.2 розділу II в редакції Наказу Міністерства інфраструктури № 932 від 19.11.2013}
На лінії шляху проходження маршруту позначаються проміжні зупинки, мости/шляхопроводи, пункти перетинання державного кордону, залізничні переїзди, небезпечні ділянки та місця концентрації дорожньо-транспортних пригод.
{Абзац восьмий пункту 2.2 розділу II в редакції Наказу Міністерства інфраструктури № 932 від 19.11.2013}
Схема маршруту будь-якого сполучення виконується в масштабі не менше ніж 1:400000.
{Абзац дев'ятий пункту 2.2 розділу II в редакції Наказу Міністерства інфраструктури № 932 від 19.11.2013}
{Пункт 2.3 розділу II виключено на підставі Наказу Міністерства інфраструктури № 932 від 19.11.2013}
2.3. Характеристика маршруту включає всі параметри маршруту та його облаштування, а саме:
довжину маршруту;
тривалість рейсу;
кількість зупинок;
наявність автостанцій, павільйонів, диспетчерських та контрольних пунктів;
наявність облаштованих майданчиків для розвороту автобусів;
визначення небезпечних ділянок доріг та місць концентрації дорожньо-транспортних пригод.
{Абзац сьомий пункту 2.3 розділу II із змінами, внесеними згідно з Наказом Міністерства інфраструктури № 932 від 19.11.2013}
2.4. Розклад руху автобусів включає:
2.4.1. Для міських та приміських маршрутів регулярних перевезень, що працюють у режимі маршрутного таксі:
номер рейсу (маршруту);
час відправлення автобуса з початкової зупинки, год. хв.;
час прибуття на кінцеву зупинку, год. хв.
2.4.2. Для міських та приміських маршрутів регулярних перевезень, що працюють у звичайному та експресному режимі руху:
номер рейсу (маршруту);
час відправлення автобуса з початкової зупинки, год. хв.;
час прибуття та відправлення з проміжних зупинок, год. хв.;
час прибуття на кінцеву зупинку, год. хв.
2.4.3. Для міжміських маршрутів регулярних перевезень:
номер рейсу;
час відправлення автобуса з початкової зупинки, год. хв.;
час прибуття та відправлення з проміжних зупинок, год. хв.;
час прибуття на кінцеву зупинку, год. хв.
2.4.4. Для автобусних маршрутів регулярних спеціальних перевезень:
час відправлення автобуса з початкової зупинки, год. хв.;
час прибуття та відправлення з проміжних зупинок;
час прибуття на кінцеву зупинку, год. хв.
2.5. Графік режиму праці та відпочинку водіїв визначає: тривалість робочого часу, період керування, перерви для відпочинку і харчування, а також для короткочасного відпочинку за робочу зміну.
Графік режиму праці та відпочинку водіїв складається відповідно до вимог законодавства та з урахуванням розкладу руху.
2.6. Таблиця вартості проїзду для регулярних приміських, міжміських маршрутів містить інформацію щодо вартості проїзду (перевезення багажу) між зупинками, призначеними для посадки та висадки пасажирів згідно з розкладом руху автобусів на маршруті.
Для регулярних міських автобусних маршрутів визначається вартість проїзду за маршрутом.
2.7. Список пасажирів, яких перевозять на регулярному спеціальному автобусному маршруті, містить інформацію про:
категорію пасажирів (працівники підприємств, установ та організацій, учні, студенти, туристи, екскурсанти та інші організовані групи пасажирів);
прізвища, імена, по батькові;
приналежність пасажирів до замовника послуг.
У разі здійснення туристично-екскурсійних перевезень замість списку пасажирів наводяться відомості про мету поїздки (короткий перелік об'єктів, огляд яких включено до туристичної пропозиції), назва туристично-екскурсійного маршруту та додається копія ліцензії на туроператорську чи турагентську діяльність замовника перевезень.
2.8. У відомостях про зміни на маршруті зазначається інформація про всі зміни до схеми руху, кількості, тривалості та розташування зупинок, розкладу руху та інші зміни, які здійснюються організатором перевезень чи замовником послуг за згодою перевізника або без згоди перевізника у випадках, передбачених законодавством.
Окремі аркуші з відповідними змінами, погодженими з організатором перевезень, а у разі внесення змін до схеми автобусного маршруту або характеристики маршруту - також із відповідним уповноваженим підрозділом Національної поліції України, підшиваються до паспорта маршруту з одночасним внесенням відповідної інформації до відомостей про зміни на маршруті.
2.9. Акт відповідності паспорта маршруту регулярних спеціальних перевезень умовам перевезень складається комісією, утвореною відповідним організатором перевезень, до складу якої входять представники відповідного організатора перевезень, Державної служби України з безпеки на транспорті, перевізника, замовника послуг, уповноваженого підрозділу Національної поліції України.
{Пункт 2.9 розділу II в редакції Наказу Міністерства інфраструктури № 932 від 19.11.2013}
2.10. Складові паспорта маршруту регулярних перевезень виготовляються в кількості, необхідній для забезпечення організації перевезень, та зберігаються в перевізника. Один примірник паспорта маршруту регулярних перевезень зберігається в організатора перевезень.
{Пункт 2.10 розділу II в редакції Наказу Міністерства інфраструктури № 932 від 19.11.2013}
2.11. Паспорт маршруту регулярних спеціальних перевезень повинен бути пронумерований і прошнурований та скріплений паперовим ярликом з написом: «Паспорт містить ___ сторінок, пронумерованих та прошнурованих». Ярлик підписується відповідальними особами та скріплюється печатками замовника послуг, перевізника і організатора перевезень. Один примірник паспорта маршруту регулярних спеціальних перевезень зберігається в організатора перевезень.
{Пункт 2.11 розділу II в редакції Наказу Міністерства інфраструктури № 932 від 19.11.2013}
2.12. Паспорт маршруту регулярних спеціальних перевезень (у частині схеми автобусного маршруту та характеристики маршруту) погоджується уповноваженим підрозділом Національної поліції України.
{Пункт 2.12 розділу II в редакції Наказу Міністерства інфраструктури № 700 від 14.09.2022}
2.13. Затвердження паспорта діючого автобусного маршруту регулярних перевезень (додаток 1) здійснюється перевізником;
затвердження паспорта автобусного маршруту регулярних спеціальних перевезень (додаток 2) здійснюється замовником послуг за погодженням з організатором перевезень на відповідній території (у частині маршруту та графіка руху);
затвердження паспорта нового автобусного маршруту регулярних перевезень (додаток 3) здійснюється організатором перевезень на відповідній території.
{Пункт 2.13 розділу II в редакції Наказу Міністерства інфраструктури № 932 від 19.11.2013}
2.14. Інформація про перевізника, який отримав право обслуговувати маршрут регулярних перевезень, вноситься до відповідного реєстру автобусних маршрутів згідно з вимогами наказу Міністерства інфраструктури України від 20 травня 2013 року № 305 «Про затвердження Порядку формування, затвердження та ведення реєстру міжнародних, міжміських та приміських автобусних маршрутів загального користування», зареєстрованого в Міністерстві юстиції України 9 липня 2013 року за № 1144/23676.
Інформація про погоджені паспорти маршрутів регулярних спеціальних перевезень вноситься до журналу обліку таких паспортів.
{Пункт 2.14 розділу II в редакції Наказу Міністерства інфраструктури № 932 від 19.11.2013}
III. Порядок розроблення паспорта
3.1. До затвердження організатором перевезень або замовником послуг приймаються паспорти регулярних спеціальних маршрутів, які відповідають вимогам, визначеним у цьому Порядку.
{Пункт 3.1 розділу III із змінами, внесеними згідно з Наказом Міністерства інфраструктури № 932 від 19.11.2013}
3.2. У разі відкриття нового регулярного автобусного маршруту загального користування розроблення матеріалів для паспорта маршруту забезпечує відповідний організатор перевезень.
{Абзац другий пункту 3.2 розділу III виключено на підставі Наказу Міністерства інфраструктури № 932 від 19.11.2013}
3.3. {Абзац перший пункту 3.3 розділу III виключено на підставі Наказу Міністерства інфраструктури № 932 від 19.11.2013}
Паспорт маршруту регулярних спеціальних перевезень після розроблення надається на погодження до уповноважених підрозділів Національної поліції України, після чого - до організатора перевезень на відповідній території.
{Пункт 3.3 розділу III із змінами, внесеними згідно з Наказом Міністерства інфраструктури № 932 від 19.11.2013}
3.4. Уповноважений підрозділ Національної поліції України розглядає протягом 30 днів та в цей самий строк погоджує паспорти маршрутів (у частині схеми автобусного маршруту та характеристики маршруту) за умови дотримання вимог безпеки перевезень або надає обґрунтовану письмову відповідь із зазначенням причин відмови в погодженні.
Підставами для відмови в погодженні паспорта маршруту є фактори, які не забезпечують належного рівня безпеки перевезень, а саме:
невідповідність стану проїжджої частини вимогам безпеки перевезень;
невідповідність залізничного переїзду вимогам пункту 2.23 глави 2 Інструкції з улаштування та експлуатації залізничних переїздів, затвердженої наказом Міністерства транспорту та зв'язку України від 26 січня 2007 року № 54, зареєстрованої у Міністерстві юстиції України 22 лютого 2007 року за № 162/13429 (у разі розроблення паспорта нового автобусного маршруту, проходження якого передбачається через залізничний переїзд, на якому не відкрито автобусний рух);
невідповідність швидкісних режимів руху, закладених у розкладі руху, вимогам, установленим Правилами дорожнього руху, затвердженими постановою Кабінету Міністрів України від 10 жовтня 2001 року № 1306.
{Пункт 3.4 розділу III в редакції Наказу Міністерства інфраструктури № 700 від 14.09.2022}
3.5. Погоджені уповноваженими підрозділами Національної поліції України паспорти маршрутів регулярних спеціальних перевезень надсилаються на погодження до організатора перевезень, який протягом 30 днів з дня їх надходження приймає відповідне рішення.
У разі непогодження паспорта маршруту організатором перевезень у цей самий строк надається письмова обґрунтована відповідь із зазначенням причин.
{Пункт 3.5 розділу III в редакції Наказу Міністерства інфраструктури № 932 від 19.11.2013}
{Пункт 3.6 розділу III виключено на підставі Наказу Міністерства інфраструктури № 932 від 19.11.2013}
3.6. Паспорт маршруту регулярних спеціальних перевезень не погоджується організатором перевезень у разі:
невідповідності паспорта вимогам, установленим цим Порядком;
невідповідності відомостей, що містить паспорт автобусного маршруту, вимогам законодавства до регулярних спеціальних перевезень.
невідповідності режимів праці та відпочинку водіїв вимогам законодавства;
відсутності договору про надання послуг з перевезення пасажирів;
невідповідності відомостей, внесених до паспорта маршруту, вимогам законодавства.
IV. Строк дії паспорта маршруту
{Пункт 4.1 розділу IV виключено на підставі Наказу Міністерства інфраструктури № 932 від 19.11.2013}
4.1. Паспорт автобусного маршруту регулярних спеціальних перевезень оформлюється на строк дії договору про перевезення пасажирів між замовником послуг та перевізником.
4.2. У разі продовження строку дії договору про перевезення паспорт маршруту регулярних спеціальних перевезень переглядається комісією, зазначеною в пункті 2.9 розділу II цього Порядку, на відповідність умовам перевезень. За результатами перегляду комісія складає акт про можливість подальшого застосування паспорта, який підшивається до паспорта маршруту.
{Пункт 4.2 розділу IV із змінами, внесеними згідно з Наказом Міністерства інфраструктури № 932 від 19.11.2013}
4.3. Після складання акта про можливість подальшого застосування паспорта маршруту регулярних спеціальних перевезень він подається організатору перевезень для внесення відповідних змін до журналу обліку погоджених паспортів маршрутів регулярних спеціальних перевезень.
4.4. Паспорти маршрутів регулярних спеціальних перевезень з періодичністю не рідше ніж раз на два роки підлягають перегляду відповідними організаторами перевезень та уповноваженими підрозділами Національної поліції України на предмет відповідності відомостей, внесених до паспорта маршруту, вимогам безпеки та умовам перевезень. За результатами перегляду складається відповідний акт, який підшивається до паспорта маршруту.
{Пункт 4.4 розділу IV із змінами, внесеними згідно з Наказом Міністерства інфраструктури № 932 від 19.11.2013}
V. Анулювання паспорта маршруту
{Пункт 5.1 розділу V виключено на підставі Наказу Міністерства інфраструктури № 932 від 19.11.2013}
5.1. Паспорт маршруту регулярних перевезень перевізника, який за результатами конкурсу не отримав права на обслуговування маршруту або з яким розірвано договір про організацію перевезень чи анульовано дозвіл на перевезення пасажирів, є нечинним.
5.2. Паспорт маршруту регулярних спеціальних перевезень є нечинним у разі:
5.2.1 розірвання договору про перевезення пасажирів;
5.2.2 закінчення строку дії договору про перевезення пасажирів.
5.3. Виявлені Державною службою України з безпеки на транспорті під час здійснення державного контролю порушення умов перевезень, визначених паспортом маршруту, та вимог законодавства в частині безпеки перевезень вносяться до відомостей про виявлені порушення умов перевезень пасажирів у паспорті маршруту, а саме:
5.3.1 відхилення від розкладу руху в початковому пункті більше ніж на 15 хвилин та в проміжному - більше ніж на 30 хвилин;
5.3.2 необґрунтоване відхилення від схеми руху;
5.3.3 здійснення перевезень з порушенням умов договору про перевезення пасажирів;
5.3.4 порушення графіка режиму праці та відпочинку водіїв;
5.3.5 порушення вимог щодо забезпечення щозмінного медичного контролю стану здоров'я водіїв;
5.3.6 порушення вимог щодо забезпечення щозмінного контролю технічного стану транспортних засобів.
{Пункт 5.3 розділу V із змінами, внесеними згідно з Наказом Міністерства інфраструктури № 932 від 19.11.2013}
5.4. У разі виявлення порушень, визначених у пункті 5.3 цього розділу, представник Державної служби України з безпеки на транспорті складає акт проведення перевірки додержання вимог законодавства про автомобільний транспорт та заносить інформацію про такі порушення до відомостей про порушення умов перевезень пасажирів.
Державна служба України з безпеки на транспорті у 5-денний строк надає інформацію про порушення до відповідного організатора перевезень для занесення їх у контрольний примірник паспорта маршруту регулярних спеціальних перевезень.
{Пункт 5.4 розділу V із змінами, внесеними згідно з Наказом Міністерства інфраструктури № 932 від 19.11.2013}
5.5. Організатор перевезень утворює комісію, що здійснює розгляд порушень, допущених під час регулярних спеціальних перевезень, та приймає рішення про можливість подальшого застосування чи припинення дії паспорта, про що до відомостей про виявлені порушення умов перевезень пасажирів у паспорті маршруту вноситься відповідна інформація.
5.6. Розгляд порушень, допущених під час виконання регулярних спеціальних перевезень, здійснюється комісією у 15-денний строк з дати надходження інформації про допущені порушення від Державної служби України з безпеки на транспорті.
{Пункт 5.6 розділу V із змінами, внесеними згідно з Наказом Міністерства інфраструктури № 932 від 19.11.2013}
5.7. До розгляду порушень, допущених при виконанні регулярних спеціальних перевезень, запрошується перевізник чи його уповноважена особа.
Про час і місце розгляду порушень, допущених при виконанні регулярних спеціальних перевезень, перевізник повідомляється під розписку чи рекомендованим листом із повідомленням.
У разі неявки перевізника чи уповноваженої особи розгляд питання про можливість подальшого застосування чи припинення дії паспорта може проводитись за його відсутності.
5.8. Дія паспорта маршруту регулярних спеціальних перевезень не припиняється згідно з підпунктами 5.3.1 та 5.3.2 пункту 5.3 цього розділу в разі настання несприятливих погодних і дорожніх умов, надзвичайної або невідворотної за даних умов події, виходу з ладу автобуса, виникнення загрози безпеці руху.
{Пункт 5.8 розділу V із змінами, внесеними згідно з Наказом Міністерства інфраструктури № 932 від 19.11.2013}
Голова
С.О. Доброход
Додаток 1
до Порядку розроблення та затвердження
паспорта автобусного маршруту
(пункт 2.13)
ПАСПОРТ
автобусного маршруту регулярних перевезень
{Додаток 1 в редакції Наказу Міністерства інфраструктури № 932 від 19.11.2013; із змінами, внесеними згідно з Наказом Міністерства інфраструктури № 700 від 14.09.2022}
Додаток 2
до Порядку розроблення та затвердження
паспорта автобусного маршруту
(пункт 2.13)
ПАСПОРТ
автобусного маршруту регулярних спеціальних перевезень
{Додаток 2 в редакції Наказу Міністерства інфраструктури № 932 від 19.11.2013; із змінами, внесеними згідно з Наказом Міністерства інфраструктури № 700 від 14.09.2022}
Додаток 3
до Порядку розроблення та затвердження
паспорта автобусного маршруту
(пункт 2.13)
ПАСПОРТ
автобусного маршруту регулярних перевезень
{Порядок доповнено новим Додатком 3 згідно з Наказом Міністерства інфраструктури № 932 від 19.11.2013; із змінами, внесеними згідно з Наказом Міністерства інфраструктури № 700 від 14.09.2022}