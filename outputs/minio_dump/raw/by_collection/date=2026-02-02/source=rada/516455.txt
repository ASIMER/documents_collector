КАБІНЕТ МІНІСТРІВ УКРАЇНИ
ПОСТАНОВА
від 7 червня 2022 р. № 658
Київ
{Постанова втратила чинність на підставі Постанови КМ № 38 від 14.01.2026}
Про утворення Штабу з підготовки об'єктів житлово-комунального господарства та паливно-енергетичного комплексу до осінньо-зимового періоду 2022/23 року під час воєнного стану
{Із змінами, внесеними згідно з Розпорядженням КМ
№ 1054-р від 22.11.2022}
Кабінет Міністрів України постановляє:
1. Утворити Штаб з підготовки об'єктів житлово-комунального господарства та паливно-енергетичного комплексу до осінньо-зимового періоду 2022/23 року під час воєнного стану у складі згідно з додатком.
2. Затвердити Положення про Штаб з підготовки об'єктів житлово-комунального господарства та паливно-енергетичного комплексу до осінньо-зимового періоду 2022/23 року під час воєнного стану, що додається.
Прем'єр-міністр України
Д. ШМИГАЛЬ
Інд. 37
Додаток
до постанови Кабінету Міністрів України
від 7 червня 2022 р. № 658
СКЛАД
Штабу з підготовки об'єктів житлово-комунального господарства та паливно-енергетичного комплексу до осінньо-зимового періоду 2022/23 року під час воєнного стану
Голова правління НАК “Нафтогаз України”, голова Штабу
Перший заступник Міністра розвитку громад та територій, заступник голови Штабу
Перший заступник Міністра енергетики, заступник голови Штабу
{Позицію виключено на підставі Розпорядження КМ № 1054-р від 22.11.2022}
Директор департаменту комунальних послуг та комунального обслуговування Мінрегіону, секретар Штабу
{Позицію виключено на підставі Розпорядження КМ № 1054-р від 22.11.2022}
{Позицію виключено на підставі Розпорядження КМ № 1054-р від 22.11.2022}
Заступник Міністра енергетики
Заступник Міністра інфраструктури
Заступник Міністра економіки
Заступник Міністра соціальної політики
Заступник Міністра з питань реінтеграції тимчасово окупованих територій
Заступник Міністра фінансів
Заступник Міністра внутрішніх справ
Заступник Міністра розвитку громад та територій
Голова ДСНС
Член НКРЕКП
Генеральний директор ТОВ “ГК “Нафтогаз Трейдинг” (за згодою)
{Позицію виключено на підставі Розпорядження КМ № 1054-р від 22.11.2022}
Виконавчий директор Асоціації міст України (за згодою)
Голова Міжгалузевої асоціації з розвитку систем теплопостачання “Укртеплокомуненерго” (за згодою)
{Додаток із змінами, внесеними згідно з Розпорядженням КМ № 1054-р від 22.11.2022}
ЗАТВЕРДЖЕНО
постановою Кабінету Міністрів України
від 7 червня 2022 р. № 658
ПОЛОЖЕННЯ
про Штаб з підготовки об'єктів житлово-комунального господарства та паливно-енергетичного комплексу до осінньо-зимового періоду 2022/23 року під час воєнного стану
1. Штаб з підготовки об'єктів житлово-комунального господарства та паливно-енергетичного комплексу до осінньо-зимового періоду 2022/23 року під час воєнного стану (далі - Штаб) є тимчасовим консультативно-дорадчим органом Кабінету Міністрів України, що утворений з метою забезпечення своєчасної та якісної підготовки об'єктів житлово-комунального господарства та паливно-енергетичного комплексу до осінньо-зимового періоду, оперативного вирішення наявних проблемних питань, координації управління системою відновлення зруйнованих/пошкоджених об'єктів житлово-комунального господарства та паливно-енергетичного комплексу під час воєнних дій, спричинених збройною агресією Російської Федерації, управління резервом обладнання і матеріалів, необхідних для використання в разі виникнення надзвичайних ситуацій під час проходження опалювального періоду 2022/23 року, забезпечення споживачів якісними комунальними послугами, удосконалення системи розрахунків між споживачем та надавачем послуг, сприяння укладенню договорів на постачання природного газу між підприємствами теплопостачання та газотранспортними підприємствами.
2. Штаб у своїй діяльності керується Конституцією та законами України, а також указами Президента України і постановами Верховної Ради України, прийнятими відповідно до Конституції та законів України, актами Кабінету Міністрів України і цим Положенням.
3. Основними завданнями Штабу є:
1) сприяння координації діяльності центральних та місцевих органів виконавчої влади, пов'язаної з:
відновленням зруйнованих/пошкоджених об'єктів житлово-комунального господарства та паливно-енергетичного комплексу під час воєнних дій;
використанням резерву обладнання і матеріалів, необхідних для ліквідації надзвичайних ситуацій під час проходження опалювального періоду 2022/23 року;
підготовкою об'єктів житлово-комунального господарства та паливно-енергетичного комплексу до осінньо-зимового періоду 2022/23 року під час воєнного стану;
фінансово-економічною стабілізацією підприємств теплопостачання;
вжиттям заходів до підвищення рівня розрахунків за спожиті комунальні послуги;
зменшенням заборгованості підприємств теплопостачання перед енергопостачальними організаціями;
взаємодією підприємств теплопостачання та постачальниками природного газу щодо укладення договорів на постачання природного газу;
2) підготовка пропозицій щодо:
утворення обласних штабів та міського штабу м. Києва з підготовки об'єктів житлово-комунального господарства та паливно-енергетичного комплексу до осінньо-зимового періоду 2022/23 року під час воєнного стану;
надання підприємствам житлово-комунального господарства обладнання і матеріалів з резерву у разі виникнення надзвичайних ситуацій під час проходження опалювального періоду 2022/23 року під час воєнного стану та у разі необхідності поповнення резерву;
виділення коштів з державного і місцевих бюджетів та інших джерел відповідно до законодавства для поповнення резерву обладнання і матеріалів;
відновлення зруйнованих/пошкоджених об'єктів житлово-комунального господарства та паливно-енергетичного комплексу;
оперативного вирішення проблемних питань, пов'язаних з підготовкою об'єктів житлово-комунального господарства та паливно-енергетичного комплексу до осінньо-зимового періоду 2022/23 року під час воєнного стану;
стимулювання залучення інвестицій на модернізацію об'єктів житлово-комунального господарства та паливно-енергетичного комплексу;
формування ціни на природний газ та тарифів на теплову енергію під час підготовки та проходження осінньо-зимового періоду 2022/23 року під час воєнного стану;
прискорення реалізації інвестиційних проектів, спрямованих на будівництво, реконструкцію та модернізацію об'єктів теплопостачання.
4. Штаб відповідно до покладених на нього завдань:
1) бере участь у:
розробленні та узгодженні проекту плану заходів з підготовки об'єктів житлово-комунального господарства та паливно-енергетичного комплексу до осінньо-зимового періоду 2022/23 року під час воєнного стану;
вирішенні проблемних питань у разі виникненні аварійних ситуацій на об'єктах житлово-комунального господарства під час підготовки та проходження осінньо-зимового періоду 2022/23 року під час воєнного стану;
підготовці пропозицій щодо перерозподілу коштів, виділених з державного бюджету на заходи, пов'язані з підготовкою об'єктів житлово-комунального господарства до осінньо-зимового періоду 2022/23 року під час воєнного стану, створення та поповнення резерву обладнання і матеріалів;
2) проводить моніторинг та аналіз стану підготовки об'єктів житлово-комунального господарства та паливно-енергетичного комплексу до осінньо-зимового періоду 2022/23 року під час воєнного стану;
3) проводить моніторинг та аналіз стану відновлення зруйнованих/пошкоджених об'єктів житлово-комунального господарства та паливно-енергетичного комплексу;
4) подає Кабінетові Міністрів України розроблені за результатами своєї роботи пропозиції та рекомендації.
5. Штаб має право:
1) отримувати в установленому порядку від центральних і місцевих органів виконавчої влади, органів місцевого самоврядування, підприємств, установ та організацій інформацію, необхідну для виконання покладених на нього завдань;
2) залучати до участі у своїй роботі представників центральних і місцевих органів виконавчої влади, органів місцевого самоврядування, підприємств, установ та організацій (за погодженням з їх керівниками), а також незалежних експертів (за згодою);
3) організовувати проведення конференцій, семінарів, нарад та інших заходів;
4) утворювати у разі потреби для виконання покладених на нього завдань постійні або тимчасові робочі підгрупи.
6. Штаб під час виконання покладених на нього завдань взаємодіє з державними органами, органами місцевого самоврядування, підприємствами, установами та міжнародними організаціями.
7. Посадовий склад Штабу затверджує Кабінет Міністрів України.
Штаб утворюється у складі голови, заступників голови, секретаря та його членів.
Штаб очолює голова, який затверджує його персональний склад та вносить у разі потреби до нього зміни.
8. Формою роботи Штабу є засідання, що проводяться за рішенням голови Штабу.
Голова Штабу може прийняти рішення про проведення засідання Штабу у режимі реального часу (он-лайн) з використанням відповідних технічних засобів, зокрема через Інтернет, або про участь члена Штабу в такому режимі у засіданні Штабу.
9. Засідання Штабу веде його голова, а у разі його відсутності - один із заступників.
10. Підготовку матеріалів для розгляду на засіданнях Штабу забезпечує його секретар.
11. Засідання Штабу вважається правоможним, якщо на ньому присутні більш як половина його членів.
12. Голова Штабу координує його роботу та забезпечує узгодженість дій членів Штабу під час виконання покладених на нього завдань.
13. Штаб на своїх засіданнях розробляє пропозиції та рекомендації з питань, що належать до його компетенції.
Пропозиції та рекомендації вважаються схваленими, якщо за них проголосувало більш як половина присутніх на засіданні членів Штабу.
У разі рівного розподілу голосів вирішальним є голос головуючого на засіданні.
Пропозиції та рекомендації фіксуються у протоколі засідання, який підписується головуючим на засіданні та секретарем і надсилається всім членам Штабу та Кабінетові Міністрів України.
Член Штабу, який не підтримує пропозиції та рекомендації, може викласти свою окрему думку у письмовій формі, що додається до протоколу засідання.
14. Пропозиції та рекомендації Штабу можуть бути реалізовані шляхом прийняття Кабінетом Міністрів України рішення, проект якого вносить орган виконавчої влади відповідно до своїх повноважень.
15. Організаційне, інформаційне, матеріально-технічне забезпечення діяльності Штабу здійснює Мінрегіон.