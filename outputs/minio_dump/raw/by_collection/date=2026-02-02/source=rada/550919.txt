УХВАЛА
ПЕРШОГО СЕНАТУ
КОНСТИТУЦІЙНОГО СУДУ УКРАЇНИ
про закриття конституційного провадження у справі за конституційною скаргою Тимошенка Олега Івановича щодо відповідності Конституції України (конституційності) частини першої статті 233 Кодексу законів про працю України
Київ
22 грудня 2025 року
№ 15-уп(I)/2025
Справа № 3-177/2025(356/25)
{Описку в тексті Ухвали усунено згідно з Ухвалою Конституційного Суду № 1-уп(I)/2026 від 14.01.2026}
Перший сенат Конституційного Суду України у складі суддів:
Петришина Олександра Віталійовича - головуючого,
Барабаша Юрія Григоровича,
Грищук Оксани Вікторівни,
Кичуна Віктора Івановича,
Олійник Алли Сергіївни - доповідача,
Філюка Петра Тодосьовича,
розглянув на пленарному засіданні питання про закриття конституційного провадження у справі за конституційною скаргою Тимошенка Олега Івановича щодо відповідності Конституції України (конституційності) частини першої статті 233 Кодексу законів про працю України.
Заслухавши суддю-доповідача Олійник А.С. та дослідивши матеріали справи, Перший сенат Конституційного Суду України
установив:
1. До Конституційного Суду України звернувся Тимошенко О.І. із клопотанням перевірити на відповідність статтям 43, 55, 64, 129 Конституції України (конституційність) частину першу статті 233 Кодексу законів про працю України (далі - Кодекс).
Згідно з частиною першою статті 233 Кодексу „працівник може звернутися із заявою про вирішення трудового спору безпосередньо до суду в тримісячний строк з дня, коли він дізнався або повинен був дізнатися про порушення свого права, крім випадків, передбачених частиною другою цієї статті“.
2. Третя колегія суддів Першого сенату Конституційного Суду України Ухвалою від 14 жовтня 2025 року № 178-3(I)/2025 відкрила конституційне провадження у цій справі.
3. Перший сенат Конституційного Суду України Ухвалою від 5 листопада 2025 року № 75-у(I)/2025 вирішив розглянути справу за конституційною скаргою Тимошенка О.І. у формі письмового провадження.
4. Під час розгляду справи Перший сенат Конституційного Суду України дійшов висновку, що конституційне провадження у цій справі підлягає закриттю з огляду на таке.
Згідно з Законом України „Про Конституційний Суд України“ сенат Конституційного Суду України закриває конституційне провадження у справі, якщо під час пленарного засідання будуть виявлені підстави для цього (частина четверта статті 63); за статтею 62 цього закону такою підставою є наявність рішення Конституційного Суду України щодо того самого предмета конституційної скарги (пункт 6).
Конституційний Суд України Рішенням від 11 грудня 2025 року № 1-р/2025 визнав такою, що не відповідає Конституції України (є неконституційною), частину першу статті 233 Кодексу в частині встановлення тримісячного строку для звернення працівника до суду про стягнення заробітної плати та інших належних працівникові виплат.
Згідно зі статтями 62, 63 Закону України „Про Конституційний Суд України“ наявність рішення Конституційного Суду України щодо того самого предмета конституційної скарги є підставою для закриття конституційного провадження у справі.
Отже, конституційне провадження у справі за конституційною скаргою Тимошенка О.І. щодо відповідності Конституції України (конституційності) частини першої статті 233 Кодексу підлягає закриттю на підставі пункту 6 статті 62 Закону України „Про Конституційний Суд України“.
Ураховуючи викладене та керуючись статтями 147, 150, 1511, 153 Конституції України, на підставі статей 7, 32, 36, 55, 62, 63, 67, 86 Закону України „Про Конституційний Суд України“, § 48, § 55 Регламенту Конституційного Суду України Перший сенат Конституційного Суду України
постановив:
1. Закрити конституційне провадження у справі за конституційною скаргою Тимошенка Олега Івановича щодо відповідності Конституції України (конституційності) частини першої статті 233 Кодексу законів про працю України на підставі пункту 6 статті 62 Закону України „Про Конституційний Суд України“ - наявність рішення Конституційного Суду України щодо того самого предмета конституційної скарги.
2. Ухвала Першого сенату Конституційного Суду України є остаточною.
ПЕРШИЙ СЕНАТ
КОНСТИТУЦІЙНОГО СУДУ УКРАЇНИ