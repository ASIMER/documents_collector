НАЦІОНАЛЬНА КОМІСІЯ З ЦІННИХ ПАПЕРІВ ТА ФОНДОВОГО РИНКУ
РІШЕННЯ
19.12.2025 № 09/21/3401/К03
Зареєстровано в Міністерстві
юстиції України
31 грудня 2025 року
за № 1969/45375
Про затвердження Положення про саморегулівні організації професійних учасників ринків капіталу та Змін до ліцензійних умов провадження професійної діяльності на ринках капіталу
Відповідно до пункту 8 частини другої статті 2, пункту 1 частини першої статті 7 Закону України «Про державне регулювання ринків капіталу та організованих товарних ринків», абзацу тринадцятого частини другої статті 4, частини першої статті 139, статей 143-1447 Закону України «Про ринки капіталу та організовані товарні ринки» Національна комісія з цінних паперів та фондового ринку
ВИРІШИЛА:
1. Затвердити такі, що додаються:
Положення про саморегулівні організації професійних учасників ринків капіталу;
Зміни до ліцензійних умов провадження професійної діяльності на ринках капіталу (далі - Зміни).
2. Визнати такими, що втратили чинність:
рішення Національної комісії з цінних паперів та фондового ринку від 27 грудня 2012 року № 1925 «Про затвердження Положення про об'єднання професійних учасників фондового ринку», зареєстроване в Міністерстві юстиції України 25 січня 2013 року за № 182/22714 (зі змінами);
рішення Національної комісії з цінних паперів та фондового ринку від 26 листопада 2013 року № 2670 «Про затвердження Порядку розгляду заяв саморегулівних організацій професійних учасників фондового ринку про делегування повноважень саморегулівним організаціям професійних учасників фондового ринку та прийняття рішення», зареєстроване в Міністерстві юстиції України 27 січня 2014 року за № 170/24947 (зі змінами).
3. Саморегулівні організації професійних учасників ринків капіталу, які мають свідоцтво про надання статусу саморегулівної організації професійних учасників ринків капіталу, чинне на 01 січня 2026 року, зобов'язані привести протягом 2026 року свої внутрішні документи та діяльність у відповідність з вимогами Закону України «Про ринки капіталу та організовані товарні ринки» та отримати Свідоцтво про включення об'єднання професійних учасників ринків капіталу до Реєстру саморегулівних організацій професійних учасників ринків капіталу відповідно до вимог та в порядку, передбачених статтями 143, 144 Закону України «Про ринки капіталу та організовані товарні ринки».
4. Після приведення діяльності у відповідність з вимогами Закону України «Про ринки капіталу та організовані товарні ринки» та через 3 місяці з дня набрання чинності постановою Національної комісії з цінних паперів та фондового ринку про погодження внутрішніх документів саморегулівної організації професійних учасників ринків капіталу, зазначених у пункті 3:
Національна комісія з цінних паперів та фондового ринку припиняє здійснення повноваження щодо встановлення порядку атестації керівників професійних учасників ринків капіталу, які є членами такої саморегулівної організації професійних учасників ринків капіталу;
саморегулівна організація професійних учасників ринків капіталу розпочинає здійснювати повноваження щодо встановлення порядку атестації керівників професійних учасників ринків капіталу, які є членами такої організації.
5. Установити, що свідоцтво про надання статусу саморегулівної організації професійних учасників ринків капіталу за відповідним видом професійної діяльності, видане до набрання чинності цим рішенням та чинне станом на 01 січня 2026 року, вважається переоформленим на Свідоцтво про включення об'єднання професійних учасників ринків капіталу до Реєстру саморегулівних організацій професійних учасників ринків капіталу.
Свідоцтва про реєстрацію об'єднання професійних учасників ринків капіталу, видані до набрання чинності цим рішенням, відкликаються з 01 січня 2026 року.
6. Не приведення саморегулівною організацією професійних учасників ринків капіталу до 01 січня 2027 року внутрішніх документів та діяльності відповідно до пункту 3 цього рішення, є підставою для виключення такої саморегулівної організації професійних учасників ринків капіталу з Реєстру саморегулівних організацій професійних учасників ринків капіталу та відкликання Свідоцтва про включення об'єднання професійних учасників ринків капіталу до Реєстру саморегулівних організацій професійних учасників ринків капіталу.
7. Департаменту методології забезпечити подання цього рішення на державну реєстрацію до Міністерства юстиції України.
8. Управлінню адміністративної діяльності забезпечити оприлюднення цього рішення на офіційному вебсайті Національної комісії з цінних паперів та фондового ринку.
9. Департаменту правового розвитку, після державної реєстрації рішення Міністерством юстиції України, забезпечити оприлюднення цього рішення на офіційному вебсайті Національної комісії з цінних паперів та фондового ринку.
10. Це рішення набирає чинності з 01 січня 2026 року, але не раніше дня, наступного за днем його офіційного опублікування.
11. Контроль за виконанням цього рішення покласти на члена Національної комісії з цінних паперів та фондового ринку М. Лібанова.
Голова Комісії
Руслан МАГОМЕДОВ
Протокол засідання Комісії
від 19.12.2025 р. № 117
ЗАТВЕРДЖЕНО
рішення Національної комісії
з цінних паперів
та фондового ринку
19 грудня 2025 року
№ 09/21/3401/К03
Зареєстровано в Міністерстві
юстиції України
31 грудня 2025 року
за № 1969/45375
Положення
про саморегулівні організації професійних учасників ринків капіталу
І. Загальні положення
1. Це Положення установлює основні вимоги до Об'єднання професійних учасників ринків капіталу (далі - Об'єднання) для набуття ним статусу саморегулівної організацій професійних учасників ринків капіталу (далі - СРО), порядок набуття Об'єднанням та позбавлення статусу СРО, порядок делегування СРО та повернення Національною комісією з цінних паперів та фондового ринку (далі - Комісія) додаткового(их) повноваження(ь), виконання СРО додаткового(их) повноваження(ь), а також порядок ведення Реєстру саморегулівних організацій професійних учасників ринків капіталу (далі - Реєстр СРО).
2. У цьому Положенні терміни вживаються у таких значеннях:
1) виконання функції з атестації - виконання функції методичного центру на ринках капіталу та організованих товарних ринках, визначених главою 9 розділу IV Положення про порядок атестації фахівців з питань ринків капіталу та організованих товарних ринків, затвердженого рішенням Національної комісії з цінних паперів та фондового ринку від 25 червня 2020 року № 319, зареєстрованого в Міністерстві юстиції України 10 вересня 2020 року за № 868/35151 (далі - Положення про атестацію);
2) внутрішні документи - Статут Об'єднання, Правила (стандарти) професійної діяльності на ринках капіталу, кодекс професійної етики, внутрішні правила та інші внутрішні документи, які, в тому числі, визначають порядок функціонування Об'єднання, порядок виконання повноважень СРО відповідно до статуту та законодавства про ринки капіталу;
3) заступник керівника - заступник(и) керівника одноосібного виконавчого органу Об'єднання або члени колегіального виконавчого органу Об'єднання;
4) заявник - Об'єднання, яке подає заяву про включення до Реєстру СРО та відповідні документи до Комісії або про погодження внутрішніх документів;
5) керівник - керівник одноосібного виконавчого органу Об'єднання, або голова колегіального виконавчого органу Об'єднання;
6) КІС - комплексна інформаційно-комунікаційна система Комісії, засади створення та функціонування якої передбачені Порядком функціонування комплексної інформаційно-комунікаційної системи Національної комісії з цінних паперів та фондового ринку, затвердженим рішенням Національної комісії з цінних паперів та фондового ринку від 22 листопада 2024 року № 17/21/1458/К03, зареєстрованим у Міністерстві юстиції України від 06 грудня 2024 року за № 1869/43214;
7) офіційний канал зв'язку - засоби електронного кабінету користувача КІС;
8) свідоцтво про включення Об'єднання до Реєстру СРО (далі - свідоцтво про включення до Реєстру СРО) - це цифровий запис, що підтверджує факт включення об'єднання професійних учасників ринків капіталу до Реєстру СРО як СРО;
9) уповноважена особа - працівник Офісу Комісії, на якого розпорядженням Комісії покладено повноваження та визначено завдання щодо забезпечення повернення Комісії її повноважень, які були передані (додатково делеговані) СРО.
10) член СРО - професійний учасник ринків капіталу, що провадить професійну діяльність на ринках капіталу та входить до переліку членів СРО за тим відповідним видом професійної діяльності, який здійснює такий професійний учасник ринків капіталу.
Термін «створювач» вживається у цьому Положенні у значенні, наведеному у Законі України «Про публічні електронні реєстри».
Інші терміни в цьому Положенні вживаються у значеннях, наведених у законах України «Про ринки капіталу та організовані товарні ринки» (далі - Закон) та «Про державне регулювання ринків капіталу та організованих товарних ринків».
3. Об'єднання, яке зареєстровано та діє як юридична особа у встановленому законодавством порядку, має статус неприбуткової організації відповідно до податкового законодавства, набуває статусу СРО за видом професійної діяльності, визначеним частиною другою статті 41 Закону, крім діяльності з організації торгівлі фінансовими інструментами, з дня набрання чинності відповідною постановою Комісії про включення Об'єднання до Реєстру СРО.
4. Набуття Об'єднанням статусу СРО, вступ професійних учасників ринків капіталу до СРО, прийняття правил, положень та інших документів СРО та внесення змін до них не належать до узгоджених дій суб'єктів господарювання.
5. Одне Об'єднання може набути статус СРО за одним або за декількома видами професійної діяльності на ринках капіталу.
За кожним видом професійної діяльності на ринках капіталу статус СРО може набути лише одне Об'єднання.
6. Членство професійних учасників ринків капіталу в Об'єднанні та/або в СРО є добровільним.
ІІ. Вимоги для набуття статусу СРО
7. Для набуття статусу СРО заявник має відповідати таким вимогам:
1) об'єднувати 100 відсотків професійних учасників ринків капіталу з відповідного виду професійної діяльності на ринках капіталу, за яким Об'єднання має намір отримати статус СРО;
2) мати затверджені Об'єднанням та погоджені Комісією внутрішні документи Об'єднання, передбачені розділом IX цього Положення;
3) щодо ділової репутації та професійної придатності та конфлікту інтересів керівника та заступника(ів) керівника виконавчого органу заявника, керівників структурних підрозділів заявника.
Ділова репутація керівника та заступників керівника виконавчого органу заявника, керівників структурних підрозділів заявника повинна відповідати вимогам щодо ділової репутації осіб, що забезпечують функціонування системи внутрішнього контролю професійного учасника, визначеним у Стандарті № 4 «Корпоративне управління в професійних учасниках ринків капіталу та організованих товарних ринків. Організація та функціонування системи внутрішнього контролю в професійних учасниках, які не належать до підприємств, що становлять суспільний інтерес та до системно важливих професійних учасників», затвердженому рішенням Національної комісії з цінних паперів та фондового ринку 30 грудня 2021 року № 1291, зареєстрованому в Міністерстві юстиції України 28 лютого 2022 року за № 263/37599.
Професійна придатність керівника та заступників керівника виконавчого органу заявника, керівників структурних підрозділів заявника визначається як сукупність знань, професійного та управлінського досвіду особи, необхідних для належного виконання посадових обов'язків.
Особи, зазначені у цьому пункті, повинні мати вищу освіту не нижче першого (бакалаврського) рівня вищої освіти.
Керівник та заступники керівника виконавчого органу, керівники структурних підрозділів заявника зобов'язані мати досвід роботи не менше трьох років у професійних учасниках, фінансових установах, у тому числі в іноземних фінансових установах / товарних біржах, та/або в органах, що здійснюють державне регулювання та нагляд за такими особами, та/або в саморегулівних організаціях професійних учасників та/або наукової, науково-педагогічної чи педагогічної діяльності у сфері фінансів та/або фінансових послуг.
Керівник юридичної служби повинен мати вищу юридичну освіту не нижче другого (магістерського) рівня вищої освіти та досвід роботи за фахом не менш як 3 роки.
У разі, якщо Об'єднання планує самостійно виконувати функцію атестації керівників професійних учасників ринків капіталу, які є членами такого Об'єднання, компетенція керівника структурного підрозділу, який забезпечуватиме виконання такої функції, повинна за кожним із критеріїв оцінювання у таблиці 1 додатка 6 до Положення про атестацію, мати рівень компетенції 3. При цьому досвід роботи на фінансових ринках прирівнюється до наукової, науково-педагогічної чи педагогічної діяльності у сфері фінансів та/або фінансових послуг;
4) мати у власності для забезпечення статутної діяльності активи у розмірі не менше 1 мільйона гривень. У разі, якщо Об'єднання планує самостійно виконувати функцію атестації керівників професійних учасників ринків капіталу, які є членами такого Об'єднання, розмір грошових коштів має бути достатнім для покриття операційних витрат у розрахунку за 3 місяці за підсумками фінансової звітності за попередній рік;
5) ресурсна база Об'єднання повинна відповідати таким вимогам:
наявність у власності або оренді приміщення, відокремленого від приміщень інших юридичних осіб, розмір якого повинен становити не менше 30 кв. м та яке повинно бути обладнане пожежною сигналізацією та мати охоронну сигналізацію або забезпечено цілодобовою охороною, зокрема шляхом укладання договору щодо цілодобової охорони в разі, якщо документом, що підтверджує право власності або користування приміщенням, не передбачено здійснення такої охорони приміщення. До приміщення має бути забезпечений доступ особам з інвалідністю та маломобільним групам населення;
наявність комп'ютерної техніки з відповідним програмним забезпеченням, яка дає змогу забезпечити виконання вимог щодо подання до Комісії інформації, встановленої законодавством, що відповідають вимогам, визначеним нормативно-правовими актами Комісії, канали зв'язку (далі - програмно-технічне забезпечення). Об'єднання має вживати заходів для продовження дії відповідних договорів або для заміни компонентів програмно-технічного забезпечення;
наявність окремого телефонного, електронного зв'язку, у тому числі електронної пошти;
6) наявність вебсайту, на якому має бути інформація, зазначена у підпункті 5 пункту 40 цього Положення.
Веб-сайт повинен відповідати наступним вимогам:
забезпечувати вільний доступ до інформації, розміщеної на вебсайті Об'єднання, який не може обмежуватись;
забороняється встановлювати плату за доступ до інформації, що розміщена на вебсайті Об'єднання;
інформація повинна розміщуватися на вебсайті Об'єднання у спосіб, який забезпечує її легкий та зрозумілий пошук;
7) структурний підрозділ Об'єднання, який забезпечуватиме функцію атестації керівників професійних учасників ринків капіталу, які є членами такого Об'єднання, або надавач відповідних послуг (у разі передачі Об'єднанням функції атестації на аутсорсинг) має відповідати вимогам, визначеним Положенням про атестацію до Методичного центру.
Об'єднання, яке використовує аутсорсинг, несе повну та безумовну відповідальність за дії надавача послуг, що вчиняються таким надавачем послуг на виконання договору про аутсорсинг.
8. СРО має здійснювати свою діяльність лише за місцезнаходженням, визначеним його реєстраційними документами.
СРО зобов'язана дотримуватися вимог, зазначених у пункті 7 цього Положення, як під час отримання статусу СРО, так і протягом усього періоду своєї діяльності.
III. Подання та розгляд документів для отримання статусу СРО.
9. Для набуття статусу СРО заявником подається до Комісії заява про включення до Реєстру СРО (додаток 1) (далі - Заява) та такі документи:
1) перелік (опис) документів, що подаються разом із Заявою, у якому зазначаються повний перелік документів, що подаються, та кількість сторінок у такому документі;
2) внутрішні документи заявника відповідно до вимог, визначених підпунктом 2 пункту 7 цього Положення.
Внутрішні документи заявника, не погоджені Комісією, можуть бути надані на погодження одночасно із Заявою;
3) рішення загальних зборів членів заявника щодо реєстрації його як СРО;
4) річна фінансова звітність заявника разом з аудиторським звітом (звітом незалежного аудитора) щодо річної фінансової звітності за попередній рік, що передує даті подання документів, з розкриттям інформації щодо розміру та складу активів заявника (крім заявника, у яких звітний період (рік) з дати створення не настав);
5) фінансова звітність заявника за останній квартал, що передує даті подання документів, разом із звітом аудитора (звітом незалежного аудитора) щодо огляду проміжної фінансової звітності з розкриттям інформації щодо розміру та складу активів заявника (крім останнього кварталу звітного року у випадках, коли такий квартал є останнім кварталом, що передує даті подання документів, у разі подання річної фінансової звітності разом з аудиторським звітом (звітом незалежного аудитора) за цей рік);
6) рішення контролюючого органу про внесення заявника до Реєстру неприбуткових установ та організацій;
7) посилання у форматі універсального покажчика місцезнаходження (Uniform Resource Locator, URL-адреса) на реєстр професійних учасників ринків капіталу - членів заявника, які провадять вид професійної діяльності на ринках капіталу, за яким заявник подав Заяву;
8) анкета керівника, заступника(ів) керівника заявника, керівників структурних підрозділів та керівника структурного підрозділу, який забезпечуватиме виконання функції атестації (за наявності), (додаток 2) та анкета щодо рівня компетентності керівника структурного підрозділу, який забезпечуватиме виконання функцію атестації (за наявності) (додаток 3);
9) довідка компетентного органу країни постійного місця проживання та громадянства керівника, заступника(ів) керівника заявника, керівників структурних підрозділів про наявність або відсутність судимостей у таких осіб;
10) довідка щодо наявності ресурсної бази, визначеної підпунктом 5 пункту 7 цього Положення, складена у довільній формі;
11) документ, що підтверджує внесення заявником плати за включення до Реєстру СРО.
Розмір плати за включення до Реєстру СРО визначається відповідно до Розмірів плати за реєстраційні дії щодо учасників ринків капіталу та інших осіб, затверджених рішенням Національної комісії з цінних паперів та фондового ринку від 13 червня 2022 року № 620, зареєстрованих в Міністерстві юстиції України 10 серпня 2022 року за № 909/38245 (далі - Рішення 620).
10. На дату подання заяви та документів період часу між датою оформлення (підписання) документів та датою їх подання, не може бути більшим ніж один місяць.
Зазначені вимоги не стосуються договорів на користування приміщенням і фінансової звітності та документів, які видаються або погоджуються органами державної влади.
Рішення загальних зборів Об'єднання членів заявника щодо реєстрації його як СРО за відповідним видом професійної діяльності не може за датою складання бути раніше засідання останніх загальних зборів Об'єднання.
11. Документи, передбачені пунктом 9 цього Положення, надсилаються до Комісії офіційним каналом зв'язку в електронній формі з урахуванням вимог законодавства про електронні документи та електронний документообіг.
Документи, створені в електронній формі або створені як електронна копія паперового документа (сканкопія), що подаються заявником відповідно до цього Положення:
мають бути окремими файлами, створеними в електронній формі або створені як електронна копія паперового документа (сканкопія) у форматі Portable Document Format / A (формат специфікації PDF 1.4 ISO 19005-1:2005) - PDF / А або Rich Text Format - RTF, або Excel (.xlsx), або Word (.doc) чи Word (.docx), формат та вид яких обирається заявником самостійно;
кожен документ має бути підписаний кваліфікованим електронним підписом та/або кваліфікованою електронною печаткою, що базуються на кваліфікованому сертифікаті відкритого ключа відповідно до вимог законодавства про електронний документообіг та електронні довірчі послуги;
не мають містити неточностей.
Створення електронних документів, сформованих заявником в електронній формі або сформованих як електронна копія паперового документа (сканкопія), здійснюється із застосуванням електронного підпису заявника, що базується на кваліфікованому сертифікаті відкритого ключа, який повинен містити ідентифікаційні дані юридичної особи, представником якої є уповноважена особа (повне або скорочене найменування та ідентифікаційний код). У разі якщо кваліфікований сертифікат відкритого ключа уповноваженої особи заявника не містить даних, зазначених в цьому абзаці, такі електронні документи залишаються без руху.
Уповноважена особа заявника, що підписала електронний документ, у такий спосіб засвідчує достовірність даних, наведених у таких документах, відповідність електронних копій документів оригіналам таких документів у паперовій формі.
Днем отримання документів від заявника є робочий день їх надходження до Комісії через особистий кабінет в КІС.
12. Комісія здійснює розгляд Заяви та документів, передбачених пунктом 9 цього Положення, протягом 30 календарних днів з дня їх одержання.
Розгляд Комісією заяви та документів, поданих заявником відповідно до цього розділу, здійснюється відповідно до Закону України «Про адміністративну процедуру» з урахуванням особливостей, передбачених Порядком надання адміністративних послуг Національною комісією з цінних паперів та фондового ринку, затвердженим рішенням Національної комісії з цінних паперів та фондового ринку від 17 листопада 2021 року № 1124, зареєстрованим у Міністерстві юстиції України 03 лютого 2022 року за № 147/37483, та цим Положенням.
13. За зверненням заявника протягом строку розгляду Заяви та документів, поданих до Комісії відповідно до пункту 9 цього Положення, у зв'язку з відмовою від розгляду зазначених документів або з метою доопрацювання поданих документів, Комісія з дня отримання такого звернення припиняє розгляд документів, поданих відповідно до цього Положення. Подані документи вважаються такими, що повернуті заявнику з дня отримання Комісією відповідного звернення. Після доопрацювання заявник подає документи у загальному порядку, передбаченому пунктом 11 цього Положення.
14. У разі подання заявником документів з порушенням встановлених цим Положенням вимог щодо порядку їх подання та підписання, та/або невідповідності документів переліку (опису) документів, та/або їх подання не в повному обсязі, та/або виявлення невідповідності формату поданих документів вимогам цього Положення у повідомленні про початок адміністративного провадження щодо реєстраційних дій зазначається про залишення Заяви та інших документів без руху та перелік виявлених недоліків, спосіб і строк усунення недоліків, а також способи, порядок та строки оскарження рішення про залишення Заяви та інших документів без руху.
За клопотанням заявника Комісія може продовжити строк усунення виявлених недоліків.
У разі усунення виявлених недоліків у строк, встановлений Комісією, Заява вважається поданою в день її первинного подання. При цьому строк розгляду документів продовжується на строк залишення Заяви без руху.
15. За наслідками розгляду поданих документів Комісія як колегіальний орган виносить одну з таких постанов:
про включення заявника до Реєстру СРО та видачу свідоцтва про включення до Реєстру СРО.
про відмову у наданні заявнику статусу СРО.
16. Підставою для відмови у наданні заявнику статусу СРО є:
1) подання до Комісії неповного пакета документів, необхідних для включення до Реєстру СРО, у випадку якщо заявником у строк для усунення недоліків, зазначений у повідомленні Комісії про залишення Заяви без руху відповідно до пункту 14 цього Положення, не усунуто недоліки Заяви та документів та не подано клопотання заявника про продовження строку для усунення виявлених недоліків;
2) невідповідність поданих документів та даних, які вони містять, вимогам законодавства;
3) невідповідність вимогам, передбаченим пунктом 7 цього Положення.
17. У постанові про відмову у наданні заявнику статусу СРО зазначається вичерпний перелік підстав такої відмови, який має передбачати підстави відмови відповідно до пункту 16 цього Положення.
18. Не може бути підставою для відмови виявлена технічна (орфографічна, стилістична тощо) помилка, яка не змінює суті документа та не впливає на розуміння та/або тлумачення документа.
Постанова Комісії про відмову у наданні заявнику статусу СРО може бути оскаржена в судовому порядку.
19. У разі відповідності вимогам законодавства Заяви та документів, поданих заявником до Комісії відповідно до пункту 9 цього Положення, Комісія виносить постанову про включення заявника до Реєстру СРО.
20. Постанова про включення заявника до Реєстру СРО або про відмову в наданні заявнику статусу СРО доводиться до відома заявника офіційним каналом зв'язку разом із супровідним листом в електронній формі із застосуванням кваліфікованого електронного підпису уповноваженої особи Комісії протягом 3 робочих днів з дня її винесення.
Строк дії свідоцтва про включення до Реєстру СРО є необмеженим.
Постанова про включення заявника до Реєстру СРО або про відмову в наданні заявнику статусу СРО набирає чинності з дня її винесення.
21. Після усунення причин, що були підставою для прийняття Комісією рішення про відмову в наданні заявнику статусу СРО заявник може повторно подати документи, передбачені цим Положенням, для набуття статусу СРО.
22. Після набуття заявником статусу СРО за певним видом професійної діяльності на ринках капіталу професійні учасники ринків капіталу, які провадять діяльність за таким видом професійної діяльності, мають право стати членами такої СРО та бути її членами протягом всього строку наявності такого статусу.
Кожна СРО та Комісія укладають угоду, що визначає організаційні та процедурні питання взаємодії щодо здійснення державного регулювання та нагляду на ринках капіталу.
23. З дня набуття заявником статусу СРО до нього та його працівників застосовуються положення:
1) статті 12 Закону України «Про державне регулювання ринків капіталу та організованих товарних ринків» щодо заборон та обмежень, встановлених для працівників Комісії;
2) статей 134 - 137 Закону щодо режиму професійної таємниці на ринках капіталу та організованих товарних ринках та порядку її розкриття, встановлених для Комісії. При цьому професійні учасники ринків капіталу з дня набуття заявником статусу СРО мають право передавати такій СРО інформацію про свою діяльність, у тому числі інформацію, що містить професійну таємницю на ринках капіталу та організованих товарних ринках.
24. З дня набуття заявником статусу СРО до його працівників (крім обслуговуючого персоналу) застосовуються такі обмеження та вимоги:
1) забороняється:
бути повіреними третіх осіб у відносинах з СРО;
розкривати професійну таємницю на ринках капіталу та організованих товарних ринках. Вимоги цього підпункту поширюються також на колишніх працівників СРО;
використовувати майно СРО в політичних цілях чи особистих інтересах;
2) працівники СРО зобов'язані запобігати реальному або потенційному конфлікту інтересів під час виконання ними посадових обов'язків.
IV. Втрата Об'єднанням статусу СРО
25. СРО втрачає статус СРО з дня набрання чинності постановою Комісії про виключення такого СРО з Реєстру СРО, що виноситься та оприлюднюється відповідно до цього розділу.
26. СРО виключається з Реєстру СРО на підставі відповідної постанови Комісії у разі:
1) подання СРО заяви про скасування свідоцтва про реєстрацію СРО;
2) невиконання СРО актів Комісії та/або уповноважених осіб, виданих в межах їх повноважень;
3) встановлення Комісією факту невідповідності СРО вимогам, визначеним пунктом 7 цього Положення;
4) встановлення Комісією факту подання недостовірних відомостей у процесі набуття заявником статусу СРО;
5) невиконання або неналежного виконання СРО повноваження, передбаченого частиною другою статті 1441 Закону, та/або додаткового повноваження (додаткових повноважень), делегованого (делегованих) відповідно до статті 1442 Закону;
6) подання іншим Об'єднанням, членами якого є більше 75 відсотків професійних учасників ринків капіталу за тим видом професійної діяльності, за яким вже є діюча СРО, Заяви та документів відповідно до розділу III цього Положення.
У разі подання Об'єднанням Заяви та документів, передбачених цим підпунктом, до такої заяви додаються заяви професійних учасників ринків капіталу, які є членами діючої СРО, із твердженнями про згоду таких професійних учасників на позбавлення такої СРО статусу СРО за відповідним видом професійної діяльності на ринках капіталу. У разі якщо СРО об'єднує професійних учасників ринків капіталу за кількома видами діяльності, положення підпункту 6 цього пункту застосовуються в частині втрати статусу СРО лише щодо того виду діяльності, за яким до Комісії подано заяву іншим Об'єднанням.
27. Подання до Комісії заяви про відкликання статусу СРО, підписаної більш як 25 відсотками членів такої СРО, є підставою для винесення Комісією постанови про виключення такої СРО з Реєстру СРО.
28. Виключення СРО з Реєстру СРО має наслідком втрату Об'єднанням статусу СРО.
29. Разом із заявою про скасування свідоцтва про реєстрацію СРО відповідно до підпункту 1 пункту 26 цього Положення СРО подає до Комісії такі документи:
1) заява про скасування свідоцтва про реєстрацію СРО;
2) протокол (витяг з протоколу) загальних зборів СРО щодо прийнятого рішення про подання заяви про скасування свідоцтва про реєстрацію СРО.
30. Документи, передбачені пунктом 29 цього Положення, надаються до Комісії відповідно до пункту 11 цього Положення. Комісія здійснює розгляд таких документів відповідно до пунктів 12 - 14 цього Положення.
31. Розгляд питання про виключення СРО з Реєстру СРО на підставах, визначених підпунктами 2 - 5 пункту 26 цього Положення, здійснюється Комісією в рамках правозастосування на ринках капіталу та організованих товарних ринках у встановленому нею порядку.
32. Постанова про виключення з Реєстру СРО набирає чинності з дня її винесення.
Постанова про виключення з Реєстру СРО може бути оскаржена у судовому порядку.
Повідомлення про винесення Комісією постанови про виключення з Реєстру СРО надсилається такому СРО офіційним каналом зв'язку протягом трьох робочих днів з дня винесення відповідної постанови з додаванням копії постанови Комісії.
33. Діяльність Об'єднання як СРО після втрати статусу СРО не допускаться.
34. Об'єднання, що втратило статус СРО, має повернути до Комісії повноваження, передбачені частиною другою статті 1441 Закону, у разі здійснення СРО такого повноваження, та/або додаткового повноваження (додаткових повноважень), делегованого (делегованих) відповідно до статті 1442 Закону (у разі їх надання) відповідно до розділу VII цього Положення.
V. Основні повноваження СРО, права та обов'язки СРО
35. Основними повноваженнями СРО є:
1) впровадження норм професійної етики у практичну діяльність членів та працівників СРО, у тому числі шляхом розробки та затвердження кодексу професійної етики та здійснення контролю за його дотриманням членами та працівниками СРО;
2) розроблення і затвердження методичних рекомендацій щодо провадження відповідного виду професійної діяльності на ринках капіталу;
3) впровадження ефективних механізмів розв'язання спорів, пов'язаних з професійною діяльністю членів Об'єднання, у тому числі шляхом представлення інтересів членів СРО в органах державної влади, судах, інших організаціях та захист їх інтересів;
4) здійснення моніторингу дотримання членами Об'єднання Статуту та внутрішніх документів СРО;
5) розроблення та затвердження обов'язкових для виконання членами СРО Правил (стандартів) провадження відповідного виду професійної діяльності на ринках капіталу, за винятком тих Правил (стандартів), які прямо встановлені законом;
6) забезпечення безперервного професійного розвитку фахівців на ринках капіталу у відповідності до Положення про атестацію;
7) розроблення заходів, спрямованих на запобігання порушенням членами СРО норм законодавства та внутрішніх документів СРО, у тому числі у разі припиненні ними своєї професійної діяльності;
8) застосування заходів дисциплінарного впливу до членів СРО у разі виявлення порушень Статуту СРО чи внутрішніх документів СРО.
9) здійснення заходів з підвищення рівня фінансової грамотності інвесторів у фінансові інструменти;
10) розгляд скарг споживачів фінансових послуг, які є клієнтами або потенційними клієнтами членів СРО;
11) здійснення інших повноважень, що відповідають вимогам законодавства та передбачені статутом такої СРО.
36. Через три місяці з дня набрання чинності постановою Комісії про включення заявника до Реєстру СРО (окрім випадків, передбачених пунктом 37 цього Положення):
1) Комісія припиняє здійснення повноваження щодо встановлення порядку атестації керівників професійних учасників ринків капіталу, які є членами такої СРО;
2) СРО розпочинає здійснювати функцію з атестації.
37. У разі якщо функцію атестації заявником не планується здійснювати самостійно, в постанові Комісії про включення заявника до Реєстру СРО зазначається, що строк реалізації СРО повноваження щодо встановлення порядку атестації керівників професійних учасників ринків капіталу, які є членами такої СРО, розпочинається через три місяці з дня підтвердження таким СРО відповідності надавача послуг функції атестації вимогам, визначеним підпунктом 7 пункту 7 цього Положення.
38. СРО може додатково виконувати також інші повноваження, передбачені постановою Комісії про делегування СРО додаткового повноваження (додаткових повноважень), винесеною відповідно до вимог розділу VI цього Положення.
39. У процесі здійснення своєї діяльності СРО має право:
1) ініціювати вдосконалення законодавства України;
2) ініціювати та брати участь у підготовці проектів законодавчих та інших нормативно-правових актів, державних програм з питань, пов'язаних із розвитком ринків капіталу та саморегулювання, а також направляти до органів державної влади висновки за результатами проведених ними незалежних експертиз проектів актів;
3) направляти запити й одержувати в межах законодавства від органів державної влади й органів місцевого самоврядування статистичну, нормативно-технічну та іншу інформацію, необхідну для виконання СРО покладених на нього завдань;
4) отримувати від членів СРО інформацію, необхідну для виконання СРО своїх статутних завдань, узагальнення та формування аналітичних даних про стан відповідного сегмента ринків капіталу;
5) здійснювати контроль діяльності членів СРО на відповідність правилам СРО, Правилам (стандартам) професійної діяльності на ринках капіталу (за відповідним видом), кодексу професійної етики;
6) застосовувати такі заходи дисциплінарного впливу: попередження, тимчасове припинення членства, виключення зі складу СРО;
7) від свого імені оскаржувати у встановленому законодавством порядку будь-які акти та (або) дії (бездіяльність) органів державної влади, органів місцевого самоврядування, що порушують права та інтереси СРО, кожного з її учасників окремо або групи учасників;
8) створювати третейські суди відповідно до законодавства України;
9) здійснювати відповідно до вимог законодавства України додатково делеговані Комісією повноваження (у разі делегування);
10) направляти запити та одержувати у строки, визначені законодавством України, від Комісії відповіді щодо застосування норм профільного законодавства та/або законодавства у сфері запобігання та протидії легалізації (відмиванню) доходів, одержаних злочинним шляхом, фінансуванню тероризму та фінансуванню розповсюдження зброї масового знищення. Відповіді, отримані на запити СРО, можуть враховуватись всіма учасниками СРО при провадженні професійної діяльності на ринках капіталу;
11) брати участь у засіданнях комітетів Комісії з правом дорадчого голосу;
12) делегувати представника СРО до консультаційно-експертної ради при Комісії.
40. СРО, її органи управління зобов'язані:
1) дотримуватися вимог законодавства, статуту Об'єднання, правил і стандартів СРО, кодексу професійної етики та інших внутрішніх документів Об'єднання;
2) створювати рівні умови для вступу до СРО та виходу з неї будь-якого професійного учасника;
3) повідомляти членів СРО про проведення загальних зборів членів СРО у порядку, встановленому внутрішніми документами Об'єднання;
4) надавати інформацію до Комісії про дату проведення загальних зборів членів СРО не менше ніж за 30 днів до їх проведення;
5) розкривати інформацію на вебсайті та шляхом подання в Комісію в установленому нею порядку, про:
склад членів, які провадять той вид професійної діяльності на ринках капіталу, за яким зареєстровано СРО;
статут СРО, зміни до статуту;
прийняття нових членів до СРО та припинення членства в СРО із зазначенням підстав припинення членства в СРО;
заходи дисциплінарного впливу, застосовані до членів СРО;
умови участі в СРО;
структуру органів управління та їх компетенцію;
внутрішні документи, що регулюють діяльність СРО, та зміни до них;
річні результати діяльності СРО;
подані СРО позови, заяви, скарги, у розгляді яких бере участь СРО в інтересах своїх членів;
іншу інформацію, передбачену правилами СРО;
перелік додатково делегованих повноважень Комісією (у разі делегування);
6) подавати до Комісії у встановленому нею порядку звіт про діяльність СРО, адміністративні дані та інформацію щодо стану виконання додатково делегованих Комісією повноважень (у разі делегування);
7) здійснювати акредитацію заходів, які належать до форм безперервного розвитку фахівців на ринках капіталу;
8) письмово повідомляти Комісію про проведення семінарів, презентацій, конференцій, «круглих столів» з питань ринків капіталу, а також про організацію та проведення заходів, що є формами безперервного професійного розвитку фахівців на ринках капіталу;
9) вести реєстр виданих фахівцям документів, які підтверджують нарахування відповідної кількості токенів за відповідний період;
10) у триденний строк з дня прийняття відповідних рішень надавати інформацію до Комісії про застосування до членів СРО заходів дисциплінарного впливу;
11) вести облік членів СРО;
12) подати до Комісії у триденний строк інформацію щодо прийняття її відповідним органом рішення про реорганізацію або ліквідацію СРО;
13) до 01 червня року, що настає за звітним періодом, подавати до Комісії річну фінансову звітність, засвідчену уповноваженою особою СРО (крім СРО, у яких звітний період (рік) з дати створення не настав), разом з аудиторським звітом (звітом незалежного аудитора) щодо річної фінансової звітності (з розкриттям інформації щодо розміру та складу активів СРО).
Аудиторський звіт (звіт незалежного аудитора) щодо річної фінансової звітності та звіт щодо огляду проміжної фінансової звітності можуть надавати тільки аудитор або аудиторська фірма, включені, у тому числі на період проведення аудиторської перевірки, до реєстру аудиторів та суб'єктів аудиторської діяльності, до розділів Реєстру аудиторів та суб'єктів аудиторської діяльності, що ведеться відповідно до Закону України «Про аудит фінансової звітності та аудиторську діяльність», в частині суб'єктів аудиторської діяльності, які мають право проводити обов'язковий аудит фінансової звітності.
41. СРО, її органи управління не мають права:
при здійсненні своєї діяльності обмежувати конкуренцію між членами СРО або створювати будь-яку дискримінацію щодо членів СРО;
здійснювати діяльність та вчиняти дії, що призводять до виникнення реального або потенційного конфлікту інтересів СРО з інтересами об'єднаних у її складі членів;
використовувати свої права у спосіб, що надає можливість будь-якому члену СРО у процесі провадження ним професійної діяльності отримувати будь-яку перевагу;
використовувати інформацію, отриману у процесі виконання повноважень, у спосіб, не передбачений законом.
42. У разі якщо СРО має намір передати функцію атестації на аутсорсинг відповідно до укладеного договору, протягом 5 робочих днів з дня його укладання таке СРО має повідомити Комісію про укладання договору та надати документ, що підтверджує відповідність надавача послуг функції атестації вимогам, визначеним підпунктом 7 пункту 7 цього Положення.
VI. Делегування СРО додаткового повноваження (додаткових повноважень) Комісії
43. Для делегування СРО додаткового повноваження (додаткових повноважень) таке СРО має право звернутися до Комісії. Документи, подання яких передбачено цим розділом, подаються з урахуванням пункту 11 цього Положення.
44. Процес делегування додаткових повноважень здійснюється з дотриманням такої процедури:
1) прийняття загальними зборами членів СРО рішення про звернення до Комісії із запитом про можливість делегування такій СРО додаткового повноваження (додаткових повноважень) Комісії;
2) подання до Комісії запиту, передбаченого підпунктом 1 цього пункту, разом із обґрунтуванням необхідності делегування;
3) прийняття Комісією попередньої процедурної постанови про можливість делегування відповідно до запиту СРО;
4) утворення Комісією робочої групи у складі представників Комісії та СРО;
5) формування робочою групою вимог до порядку виконання додаткового повноваження (додаткових повноважень) та вимог до ресурсної бази, необхідної для такого виконання.
Робоча група також визначає вимоги до документів, які необхідно подати для отримання СРО додаткового повноваження (додаткових повноважень);
6) схвалення Комісією проекту порядку виконання додаткового повноваження (додаткових повноважень), щодо якого (яких) прийнята процедурна постанова, передбачена підпунктом 3 цього пункту, та затвердження відповідних вимог до ресурсної бази СРО;
7) прийняття загальними зборами членів СРО рішення про затвердження порядку виконання делегованого повноваження (делегованих повноважень) та подання такого порядку для погодження до Комісії;
8) погодження Комісією порядку виконання СРО делегованого повноваження (делегованих повноважень);
9) формування СРО ресурсної бази відповідно до встановлених вимог;
10) перевірка Комісією відповідності ресурсної бази СРО, необхідної для виконання делегованого повноваження (делегованих повноважень), вимогам до такої ресурсної бази;
11) отримання від Комісії висновку про відповідність ресурсної бази СРО, необхідної для виконання делегованого повноваження (делегованих повноважень), вимогам до такої ресурсної бази;
12) подання СРО заяви про делегування додаткового повноваження (додаткових повноважень) до Комісії;
13) винесення Комісією постанови про делегування СРО додаткового повноваження (додаткових повноважень);
14) оприлюднення постанови Комісії про делегування СРО додаткового повноваження (додаткових повноважень) на офіційному вебсайті Комісії.
45. Після отримання Комісією інформації від СРО про наявність сформованої ресурсної бази СРО, необхідної для виконання делегованого повноваження (делегованих повноважень), Комісія здійснює перевірку відповідності ресурсної бази СРО, її можливостям необхідним для виконання додатково делегованого повноваження (делегованих повноважень).
Перевірка здійснюється у строк, що не перевищує 30 робочих днів.
46. Після завершення проведення перевірки Комісія складає висновок про відповідність ресурсної бази СРО, необхідної для виконання делегованого повноваження (делегованих повноважень), вимогам до такої ресурсної бази, та приймає одне з таких розпоряджень:
1) про відповідність ресурсної бази вимогам Комісії;
2) про невідповідність ресурсної бази вимогам Комісії.
Розпорядження Комісії доводиться до відома заявника офіційним каналом зв'язку разом із висновком про відповідність ресурсної бази СРО, необхідної для виконання делегованого повноваження (делегованих повноважень), вимогам до такої ресурсної бази, та супровідним листом в електронній формі із застосуванням кваліфікованого електронного підпису уповноваженої особи Комісії протягом 3 робочих днів з дня його прийняття.
47. Заява про делегування додаткового повноваження (додаткових повноважень) подається СРО до Комісії після прийняття розпорядження про відповідність ресурсної бази відповідного СРО вимогам Комісії.
48. За результатами розгляду заяви СРО про делегування додаткового повноваження (додаткових повноважень) Комісія як колегіальний орган протягом 30 днів з дня подання такої заяви виносить одну з таких постанов:
1) про делегування повноваження (повноважень) СРО;
2) про відмову в делегуванні СРО повноваження (повноважень).
49. Постанова про делегування повноваження (повноважень) СРО або про відмову в делегуванні СРО повноваження (повноважень) доводиться до відома заявника офіційним каналом зв'язку разом із супровідним листом в електронній формі із застосуванням кваліфікованого електронного підпису уповноваженої особи Комісії протягом 3 робочих днів з дня її винесення.
Постанова про делегування повноваження (повноважень) СРО або про відмову в делегуванні СРО повноваження (повноважень) набирає чинності з дня її винесення.
Постанова Комісії про відмову в делегуванні СРО повноваження (повноважень) може бути оскаржена в судовому порядку.
50. Підставою для відмови у делегуванні Комісією СРО додаткового повноваження (додаткових повноважень) є:
1) подання до Комісії неповного пакета документів, необхідних для такого делегування;
2) невідповідність поданих документів та даних, які вони містять, вимогам законодавства.
Після усунення невідповідності, що була підставою для винесення Комісією постанови про відмову у делегуванні СРО додаткового повноваження (додаткових повноважень), така СРО має право повторно подати заяву про делегування додаткового повноваження (додаткових повноважень).
51. Постанова про делегування СРО додаткового повноваження (додаткових повноважень) оприлюднюється на офіційному вебсайті Комісії протягом 3 робочих днів з дня її винесення.
52. Повернення СРО додаткового повноваження (додаткових повноважень), делегованого (делегованих) Комісією, у разі якщо СРО його (їх) не виконує, здійснюється відповідно до розділу VII цього положення.
VII. Повернення Комісії повноваження, переданого СРО, в тому числі додатково делегованого СРО повноваження
53. Комісія має право винести постанову про призначення уповноваженої особи СРО у разі необхідності забезпечити повернення повноваження, передбаченого частиною другою статті 1441 Закону, та/або додаткового повноваження (додаткових повноважень), делегованого (делегованих) відповідно до статті 1442 Закону, в тому числі у зв'язку з:
1) неможливістю врегулювання конфлікту інтересів у діяльності СРО або у членів органів управління СРО;
2) неможливістю СРО належно виконувати таке повноваження (такі повноваження);
3) наявністю публічного конфлікту між членами органів управління СРО.
54. Уповноважена особа обирається із числа службовців Комісії не нижче керівника самостійного структурного підрозділу Офісу Комісії, якщо інший порядок обрання такої особи не передбачений нормативно-правовим актом НКЦПФР.
Уповноважена особа із числа службовців Комісії обирається з урахуванням її досвіду роботи, знань в обсязі, необхідному для належного виконання покладених на нього повноважень; професійних якостей та освіти у галузі права або економіки.
Постанова про призначення уповноваженої особи має містити:
прізвище, власне ім'я, по батькові (за наявності) уповноваженої особи та її посада;
завдання уповноваженої особи;
строк, протягом якого уповноважена особа має здійснити дії щодо повернення повноваження(нь) до Комісії.
У разі необхідності Комісія за зверненням уповноваженої особи може продовжити строк виконання уповноваженою особою своїх повноважень.
55. Завданнями уповноваженої особи щодо повернення повноваження(нь) до Комісії є:
1) здійснення протягом 30 календарних днів аналізу виконання СРО переданих (делегованих) повноважень, які оформляються уповноваженою особою у вигляді аналітичної довідки, яка надається Комісії протягом 10 робочих днів з дня завершення такого аналізу;
2) підготовка та передача до Комісії документів, інших матеріалів, програмних продуктів тощо, підготовлених (розроблених) СРО, які стосуються здійснених повноважень, які були передані (делеговані) СРО.
56. Під час виконання своїх повноважень, з метою перевірки окремих фактів, зазначених у документах та інших матеріалах СРО, уповноважена особа має право витребувати від СРО додаткові документи, необхідну інформацію для підтвердження заявленої інформації щодо виконання СРО переданих (делегованих) повноважень.
Уповноважена особа під час виконання своїх повноважень має право залучати працівників Комісії та СРО.
Уповноважена особа готує та підписує від імені Комісії акт прийому-передачі від СРО до Комісії переданих (делегованих) повноважень та документів, інших матеріалів, програмних продуктів, передбачених цим пунктом.
VIII. Членство у СРО
57. Членами СРО з відповідного виду професійної діяльності є професійні учасники ринків капіталу з такого самого виду професійної діяльності на ринках капіталу.
СРО може приймати до складу кандидатів у члени СРО юридичних осіб, які мають намір отримати відповідну ліцензію на провадження професійної діяльності на ринках капіталу.
58. Після набуття Об'єднанням статусу СРО за певним видом професійної діяльності на ринках капіталу професійні учасники ринків капіталу, які провадять діяльність за таким видом професійної діяльності, мають право стати членами такої СРО та бути її членами протягом всього строку наявності такого статусу.
59. Кожен член СРО має однаковий обсяг прав.
Член СРО має право:
1) вносити пропозиції щодо внесення змін до прийнятих документів або визнання документів СРО такими, що втратили чинність;
2) висувати кандидатів на керівні посади та обиратися до органів управління СРО;
3) брати участь в управлінні справами СРО у порядку, передбаченому внутрішніми документами СРО;
4) оскаржувати рішення СРО про застосування до члена СРО заходів дисциплінарного впливу: до відповідного органу СРО, до компетенції якого належить розгляд спорів; до Комісії; до суду у встановленому законодавством України порядку.
ІX. Вимоги до внутрішніх документів СРО
60. Установчим документом СРО є статут Об'єднання.
61. Статут Об'єднання повинен містити відомості про:
1) повне та скорочене найменування Об'єднання українською мовою;
2) порядок скликання та проведення загальних зборів учасників Об'єднання;
3) компетенцію загальних зборів учасників Об'єднання;
4) склад органів Об'єднання;
5) порядок внесення змін до статуту;
6) порядок припинення Об'єднання.
62. Статут Об'єднання може містити інші положення, що не суперечать законодавству.
63. Компетенція, порядок утворення, обрання і відкликання членів органів Об'єднання та порядок прийняття ними рішень, а також порядок зміни складу виконавчих органів Об'єднання регулюються Статутом Об'єднання та/або внутрішніми документами Об'єднання.
Виконавчий орган Об'єднання призначається радою Об'єднання у порядку, визначеному Статутом Об'єднання.
64. Внутрішні документи Об'єднання повинні бути спрямовані на створення конкурентного ринків капіталу, забезпечення практики чесного ведення діяльності на ринках капіталу членами СРО, підтримання належного балансу між інтересами членів СРО та громадськості.
65. Внутрішні документи Об'єднання повинні забезпечувати представництво інтересів кожного з її членів у висуванні кандидатів на керівні посади й виборах до органів управління та участі в управлінні Об'єднання.
66. Внутрішні документи Об'єднання, в тому числі щодо здійснення повноваження, передбаченою частиною другою статті 1441 Закону, є обов'язковими для виконання всіма членами СРО.
Внутрішні документи СРО щодо здійснення додаткового повноваження (додаткових повноважень), делегованого (делегованих) відповідно до статті 1442 Закону є обов'язковим (обов'язковими) для виконання професійними учасниками, які є членами такої СРО, та може (можуть) бути обов'язковим (обов'язковими) для усіх професійних учасників ринків капіталу за відповідним видом професійної діяльності в обсягах та порядку, передбаченими постановою Комісії про делегування такій СРО додаткового повноваження (додаткових повноважень).
Внутрішні документи СРО, передбачені частиною 4 статті 1441 Закону, є частиною законодавства про ринки капіталу.
Внутрішні документи СРО повинні містити положення, що зобов'язують її учасників діяти відповідно до законодавства.
67. Внутрішні документи Об'єднання повинні містити:
1) порядок набуття та припинення статусу члена Об'єднання;
2) вимоги до кандидатів у члени СРО;
3) права і обов'язки члена Об'єднання;
4) порядок ведення обліку членів СРО, який повинен включати інформацію щодо кожного члена СРО:
код ЄДРПОУ;
найменування;
місцезнаходження;
прізвище, власне ім'я по батькові (за наявності) керівника;
дата вступу в СРО та реквізити документу уповноваженого органу СРО, яким прийнято рішення про включення до складу членів СРО;
інформація про застосування заходів дисциплінарного впливу;
дата виключення зі складу членів СРО та реквізити документу уповноваженого органу СРО, яким прийнято рішення про виключення зі складу членів СРО;
5) порядок надання інформації членами Об'єднання;
6) кодекс професійної етики членів СРО;
7) порядок атестації керівників професійних учасників ринків капіталу;
8) порядок контролю СРО за дотриманням членами СРО внутрішніх документів СРО;
9) порядок розгляду спорів за участю членів СРО, а також порядок розгляду порушення або невиконання членами СРО вимог внутрішніх документів, стандартів, рішень СРО;
10) порядок здійснення додатково делегованого НКЦПФР повноваження (у разі делегування).
Процедура дисциплінарного розслідування має передбачати повідомлення учасника СРО про відкриття розслідування, отримання пояснень від учасника СРО, запрошення його до участі у засіданнях дисциплінарної колегії (у разі необхідності), повідомлення про результати дисциплінарного розслідування.
68. Внутрішні документи Об'єднання повинні містити вимоги щодо забезпечення членами СРО доступу до інформації, необхідної для здійснення контролю з боку СРО.
69. Кодекс професійної етики повинен відповідати вимогам, встановленим розділом Х цього Положення.
70. Внутрішній документ щодо порядку атестації керівників професійних учасників ринків капіталу розробляється відповідно до Положення про атестацію.
Х. Вимоги до кодексу професійної етики
71. СРО розробляє та затверджує кодекс професійної етики, який є обов'язковими для виконання всіма членами та працівниками СРО.
На основі кодексу професійної етики СРО члени СРО розробляють та впроваджують в дію внутрішні документи з питань стандартів етичної поведінки та професійної етики.
СРО здійснює контроль за виконанням своїми членами вимог кодексу професійної етики, а також контроль за забезпеченням ними виконання вимог кодексу професійної етики своїм персоналом.
72. Кодекс професійної етики повинен встановлювати:
1) морально-етичні принципи поведінки членів СРО та їх персоналу;
2) засоби нагляду та способи контролю за дотриманням членами СРО та їх персоналом кодексу професійної етики та інших стандартів етичної поведінки;
3) порядок розгляду скарг стосовно порушення кодексу професійної етики та інших стандартів етичної поведінки;
4) порядок дій та застосування санкцій до членів СРО при встановленні факту порушень ними та/або їх персоналом кодексу професійної етики та інших стандартів етичної поведінки;
5) порядок розкриття інформації про факти порушення членами СРО та/або їх персоналом кодексу професійної етики та/або внутрішніх документів членів СРО.
73. При формуванні морально-етичних принципів поведінки членів СРО та їх персоналу необхідно враховувати наступні принципи:
1) об'єктивність (повинні бути об'єктивними під час надання професійних послуг клієнтам);
2) професіоналізм (повинні сумлінно, компетентно, вчасно і відповідально виконувати службові обов'язки);
3) компетентність (повинні постійно підвищувати загальноосвітній та професійний рівень співробітників, їх культури спілкування, фахове орієнтування у чинному законодавстві;
4) здійснювати діяльність з урахуванням рівня підготовки персоналу, знання законодавства та компетентності в кожному окремому напрямку роботи);
5) клієнтоорієнтованість (повинні дотримуватись пріоритету інтересів клієнта над інтересами професійного учасника ринків капіталу, попередження конфлікту інтересів, доведення до клієнта стратегії інвестиційних рішень та іншої достовірної і об'єктивної інформації, мати зручні та доступні засоби комунікації з клієнтом);
6) справедливість (повинні відноситись чесно і справедливо одночасно до всіх клієнтів, потенційних клієнтів під час виконання професійних обов'язків та не надавати необґрунтовані переваги або, навпаки, не накладати необґрунтовані обмеження щодо будь-якого клієнта, потенційного клієнта);
7) дотримання вимог законодавства (повинні розуміти та дотримуватись усіх вимог законодавчих та регуляторних актів, що регулюють їхню професійну діяльність, у всіх юрисдикціях, в яких вони здійснюють таку діяльність);
8) управління ризиками та комплаєнс (повинні затвердити та дотримуватись внутрішніх процедур та порядків щодо управління ризиками та комплаєнсу);
9) прозорість професійної діяльності (повинні розкривати інформацію про наявний конфлікт інтересів, інформацію про інвестиційний процес, фактори ризику, прозорий розрахунок комісій та інших витрат клієнта; розкривати методи оцінювання активів, клієнтських портфелів, політики розподілу результатів операції в інтересах декількох клієнтів, політик та процедур управління ризиками та комплаєнсу);
10) доброчесність (повинні утримуватись від свідомих дій, які завдадуть шкоди іншим через обман, шахрайство, маніпулювання, шантаж; не робити свідомого приховування чи викривлення інформації; не приховувати фактів неетичної поведінки свого персоналу або інших членів СРО);
11) конфіденційність (повинні дотримуватись принципів конфіденційності інформації про чинних, колишніх та потенційних клієнтів (за виключенням випадків, коли розкриття такої інформації вимагається законодавством або коли клієнт надав письмову згоду на її розкриття)).
ХI. Порядок погодження Комісією внутрішніх документів Об'єднання (змін до них)
74. Об'єднання подає до Комісії на погодження внутрішні документи Об'єднання (зміни до них) у строк, який не перевищує 10 робочих днів з дня їх затвердження.
75. Для погодження внутрішніх документів Об'єднання (змін до них) заявником подаються з урахуванням пункту 11 цього Положення такі документи:
заява про погодження внутрішніх документів Об'єднання (додаток 4) або заява про погодження змін до внутрішніх документів СРО (додаток 5);
обґрунтування причин прийняття внутрішніх документів (змін до них);
внутрішні документи (зміни до них);
порівняльна таблиця старої та нової редакцій внутрішніх документів (змін до них), з урахуванням змін (у разі надання на погодження змін до них);
документ, що підтверджує внесення плати за погодження внутрішніх документів.
Розмір плати за погодження внутрішніх документів визначається відповідно до Рішення 620.
76. Комісія здійснює розгляд поданих відповідно до цього розділу документів з урахуванням пунктів 12 - 14, 16 - 18 цього Положення.
77. За наслідками розгляду поданих документів Комісія як колегіальний орган виносить одну з таких постанов:
про погодження внутрішніх документів Об'єднання (змін до них);
про відмову в погодженні внутрішніх документів Об'єднання (змін до них).
78. Постанова про погодження внутрішніх документів Об'єднання (змін до них) або про відмову у погодженні внутрішніх документів Об'єднання (змін до них) набирає чинності з моменту доведення до відома заявника.
Постанова відмову у погодженні внутрішніх документів (змін до них) може бути оскаржена у судовому порядку.
79. Постанова про погодження внутрішніх документів Об'єднання (змін до них) або про відмову у погодженні внутрішніх документів Об'єднання (змін до них) доводиться до відома заявника офіційним каналом зв'язку разом із супровідним листом в електронній формі із застосуванням кваліфікованого електронного підпису уповноваженої особи Комісії протягом 3 робочих днів з дня винесення відповідного рішення. На внутрішні документи Об'єднання (зміни до них), у разі їх погодження, накладається кваліфікований електронний підпис службовця Комісії, який наділений відповідними повноваженнями.
Накладення кваліфікованого електронного підпису службовця Комісії, який наділений відповідними повноваженнями, на внутрішні документи СРО (зміни до них) є підтвердженням їх погодження Комісією.
ХІІ. Регулювання та контроль за діяльністю СРО
80. Комісія здійснює регулювання та контроль за діяльністю СРО згідно із законодавством України.
81. При здійсненні регулювання та контролю за діяльністю СРО Комісія:
1) здійснює нагляд за реєстрацією членів, проведенням загальних зборів, голосуванням та підбиттям підсумків на загальних зборах членів Об'єднання, що проводяться у процесі отримання таким Об'єднанням статусу СРО;
2) здійснює аналіз відповідності СРО та членів органів управління СРО вимогам, встановленим Комісією;
3) погоджує внутрішні документи Об'єднання;
4) перевіряє відповідність ресурсної бази СРО встановленим вимогам;
5) погоджує порядок виконання додаткового делегованого повноваження (делегованих повноважень) Комісії;
6) видає свідоцтво про включення до Реєстру СРО;
7) призначає представника Комісії для участі в засіданнях органів управління СРО;
8) призначає представника Комісії для участі в загальних зборах членів СРО;
9) встановлює в межах, передбачених законодавством, обов'язкові для виконання вимоги щодо функціонування СРО;
10) порушує перед загальними зборами членів СРО питання про звільнення з посад членів органів управління СРО;
11) розглядає скарги професійних учасників ринків капіталу про відмову у прийнятті їх до складу СРО;
12) розглядає скарги членів СРО щодо заходів дисциплінарного впливу, застосованих до них СРО;
13) проводить інспекції СРО;
14) здійснює нагляд за дотриманням Об'єднанням вимог, встановлених для набуття статусу СРО, та за дотриманням СРО порядку виконання делегованого повноваження (делегованих повноважень);
15) вимагає надання інформації та документів відповідно до законодавства;
16) вимагає внесення змін до внутрішніх документів СРО;
17) отримує від СРО інформацію про її діяльність за формою та в порядку, встановленими Комісією, здійснює контроль за достовірністю і розкриттям такої інформації та її відповідністю встановленим вимогам;
18) надсилає запити про вжиття заходів, виносить постанову про втрату СРО статусу СРО, а також здійснює інші заходи правозастосування в межах, визначених законом;
19) визначає перелік звітних даних СРО, порядок їх складання, строки та форму подання до Комісії;
20) здійснює інші повноваження, передбачені законом.
82. Делегування Комісією СРО повноважень не призводить до обмеження повноважень Комісії щодо здійснення державного регулювання та нагляду на ринках капіталу.
У разі звернення СРО або у разі неврегулювання СРО конфлікту інтересів, що виник у такій СРО (у тому числі у членів органів управління СРО), Комісія має право у встановленому нею порядку:
1) надати підтримку СРО у здійсненні повноваження, передбаченого частиною другою статті 1441 Закону, та/або додаткового повноваження (додаткових повноважень), делегованого (делегованих) відповідно до статті 1442 Закону; або
2) здійснити правозастосування щодо дотримання вимог, встановлених відповідними внутрішніми документами СРО, щодо здійснення повноваження, передбаченого частиною другою статті 1441 Закону, та/або додаткового повноваження (додаткових повноважень), делегованого (делегованих) відповідно до статті 1442 Закону; або
3) повернути повноваження, передбачене частиною другою статті 1441 Закону, та/або додаткове повноваження (додаткові повноваження), делеговане (делеговані) відповідно до статті 1442 Закону.
ХIII. Порядок формування, ведення та користування відомостями реєстру СРО
83. Ведення Реєстру СРО здійснюється Комісією відповідно до вимог Закону України «Про публічні електронні реєстри» та з урахуванням особливостей, визначених Законом і Законом України «Про державне регулювання ринків капіталу та організованих товарних ринків».
Реєстр СРО є власністю держави.
Держателем Реєстру СРО є Комісія, яка забезпечує внесення до Реєстру СРО реєстрової інформації, передбаченої цим Положенням.
Технічним адміністратором Реєстру СРО є Державна установа «Агентство з розвитку інфраструктури фондового ринку України» (далі - АРІФРУ), яка здійснює заходи із створення, функціонування та ведення Реєстру СРО, а також здійснює його адміністрування.
84. Реєстр СРО є сукупність реєстрових даних про всі СРО, що формується та ведеться Комісією згідно з вимогами цього Положення та являє собою систему збору, накопичення та обліку відомостей про СРО, які включені до Реєстру СРО та отримали свідоцтва про включення до Реєстру СРО.
85. Реєстр СРО є публічним, оприлюднюються і підтримуються в актуальному стані у мережі Інтернет на офіційному вебсайті Комісії.
86. Реєстр СРО ведеться державною мовою з використанням програмного забезпечення, що забезпечує їх сумісність та електронну взаємодію з іншими публічними електронними реєстрами, інформаційно-комунікаційними системами та мережами, що становлять державні інформаційні ресурси.
Електронна інформаційна взаємодія Реєстру СРО з державними електронними інформаційними ресурсами, інформаційно-комунікаційними системами та іншими інформаційними системами здійснюється засобами системи електронної взаємодії державних електронних інформаційних ресурсів «Трембіта» відповідно до Порядку електронної (технічної та інформаційної) взаємодії, затвердженого постановою Кабінету Міністрів України від 08 вересня 2016 року № 606 «Деякі питання електронної взаємодії електронних інформаційних ресурсів».
У разі відсутності технічної можливості передачі даних засобами системи електронної взаємодії, електронна інформаційна взаємодія суб'єктів електронної взаємодії може здійснюватися з використанням інших інформаційно-комунікаційних систем із застосуванням в них відповідних систем захисту інформації, які авторизовані в порядку, встановленому законодавством.
При веденні Реєстру СРО інформація про персональні дані фізичних осіб відповідно до законодавства з питань захисту персональних даних не використовується.
87. Комісія як держатель Реєстру СРО:
1) здійснює розробку організаційних і методологічних принципів ведення Реєстру СРО;
2) забезпечує внесення до Реєстру СРО та підтримання в контрольному стані відомостей, які вносяться до Реєстру СРО, відповідно до цього Положення;
3) забезпечує здійснення розробки технології та програмно-технічних засобів ведення Реєстру СРО в межах функціонування КІС;
4) забезпечує ведення Реєстру СРО за допомогою засобів КІС;
5) здійснює розробку нормативно-правових актів, нормативно-технічних документів щодо формування, ведення та користування даними Реєстру СРО;
6) забезпечує оприлюднення реєстрової інформації у формі відкритих даних;
7) здійснює інші повноваження, передбачені законодавством.
88. Створювач забезпечує правильність (достовірність), повноту та точність внесення до Реєстру СРО реєстрової інформації, її своєчасну актуалізацію відповідно до законодавства;
Для доступу створювача до Реєстру СРО створюється обліковий запис створювача.
Створювач отримує доступ до Реєстру СРО після проходження авторизації в Реєстрі СРО.
Засоби та порядок автентифікації дій створювача в Реєстрі СРО здійснюються відповідно до Закону України «Про електронну ідентифікацію та електронні довірчі послуги» з урахуванням особливостей, визначених законодавством.
Доступ створювача до Реєстру СРО припиняється у разі його звільнення та в інших випадках, передбачених законодавством.
89. До Реєстру СРО вносяться такі реєстрові дані про СРО:
1) повне найменування;
2) код за ЄДРПОУ;
3) місцезнаходження (поштовий індекс, область, район, місто, вулиця, будинок);
4) номер телефону, електронна, поштова адреси;
5) адреса вебсайту;
6) прізвище, власне ім'я та по батькові (за наявності) керівника Об'єднання;
7) номер та дата постанови Комісії про включення Об'єднання до Реєстру СРО;
8) вид професійної діяльності на ринках капіталу за яким Об'єднання включено до Реєстру СРО;
9) номер та дата постанови про делегування СРО додаткового повноваження (додаткових повноважень);
10) вид додаткового повноваження (додаткових повноважень), які делеговані СРО;
11) номер та дата постанови про призначення уповноваженої особи;
12) номер та дата постанови про повернення додаткового повноваження (додаткових повноважень), які делеговані СРО;
13) номер та дата постанови, відповідно до якої застосовані до СРО заходи впливу контрольного характеру;
14) номер та дата постанови Комісії про виключення СРО з Реєстру СРО.
90. Реєстрові дані Реєстру СРО оновлюються створювачем:
1) протягом 5 робочих днів з дня винесення постанови про включення Об'єднання до Реєстру СРО;
2) на наступний робочий день з дня набрання чинності постанов: про делегування СРО додаткового повноваження (додаткових повноважень); про призначення уповноваженої особи; про повернення додаткового повноваження (додаткових повноважень), які делеговані СРО; про застосування до СРО заходу впливу контрольного характеру; про виключення СРО з Реєстру СРО.
91. Реєстрова інформація є офіційною з моменту її внесення до Реєстру СРО.
Реєстрова інформація є відкритою і загальнодоступною з можливістю безоплатного цілодобового вільного доступу та оприлюднюється і підтримується в актуальному стані у мережі Інтернет на офіційному вебсайті Комісії відповідно до вимог Закону України «Про доступ до публічної інформації» у формі відкритих даних, крім службової та технологічної інформації.
Реєстрова інформація, яка внесена до Реєстру СРО, вважається достовірною і може використовуватися органами державної влади, органами місцевого самоврядування, їх посадовими особами при здійсненні ними повноважень, визначених законом, а також фізичними та юридичними особами при вчиненні правочинів.
92. Комісія забезпечує безоплатний, необмежений у часі та неавторизований доступ (загальний доступ) у формі забезпечення можливості самостійного перегляду за допомогою загальнопоширених програмно-апаратних (у тому числі мобільних) засобів до реєстрової інформації, що не належить до інформації з обмеженим доступом, необмеженому колу осіб через власний офіційний вебсайт, а також право її подальшого вільного використання.
93. Реєстрові дані можуть надаватись у форматі, що дозволяє їх автоматизоване оброблення електронними засобами, а також у формі витягів, довідок, що можуть отримуватися зацікавленими особами за допомогою прикладних програмних інтерфейсів.
94. Користування реєстровою інформацією здійснюється у порядку загального доступу, спеціального доступу та електронної інформаційної взаємодії між публічними електронними реєстрами відповідно до вимог Закону України «Про публічні електронні реєстри».
Директор департаменту методології
Максим ТИМОХІН
Додаток 1
до Положення про саморегулівні
організації професійних учасників
ринків капіталу
(пункт 9)
Заява
про включення до Реєстру СРО
Додаток 2
до Положення про саморегулівні
організації професійних учасників
ринків капіталу
(підпункт 8 пункту 9)
Анкета
керівника, заступника(ів) керівника заявника, керівників структурних підрозділів та керівника структурного підрозділу, який забезпечуватиме виконання функції атестації (за наявності)
Додаток 3
до Положення про саморегулівні
організації професійних учасників
ринків капіталу
(підпункт 8 пункту 9)
Анкета
щодо рівня компетентності керівника структурного підрозділу, який забезпечуватиме виконання функцію атестації
Додаток 4
до Положення про саморегулівні
організації професійних учасників
ринків капіталу
(пункт 75)
Заява
про погодження внутрішніх документів Об'єднання
Додаток 5
до Положення про саморегулівні
організації професійних учасників
ринків капіталу
(пункт 75)
Заява
про погодження змін до внутрішніх документів СРО
{Текст Рішення доданий до листа Національної комісії з цінних паперів та фондового ринку від 05.01.2026 № 15/02/151}