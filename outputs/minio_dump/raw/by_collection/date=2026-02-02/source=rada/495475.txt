КАБІНЕТ МІНІСТРІВ УКРАЇНИ
ПОСТАНОВА
від 1 червня 2020 р. № 450
Київ
Деякі питання надання соціальних послуг шляхом соціального замовлення
{Із змінами, внесеними згідно з Постановами КМ
№ 490 від 19.05.2021
№ 64 від 14.01.2026}
Відповідно до частини п'ятої статті 26 Закону України “Про соціальні послуги” Кабінет Міністрів України постановляє:
1. Затвердити Порядок надання соціальних послуг шляхом соціального замовлення та компенсації надавачам вартості соціальних послуг, що додається.
2. Визнати такими, що втратили чинність, постанови Кабінету Міністрів України згідно з переліком, що додається.
Прем'єр-міністр України
Д.ШМИГАЛЬ
Інд. 73
ЗАТВЕРДЖЕНО
постановою Кабінету Міністрів України
від 1 червня 2020 р. № 450
ПОРЯДОК
надання соціальних послуг шляхом соціального замовлення та компенсації надавачам вартості соціальних послуг
1. Цей Порядок визначає механізм залучення на договірній основі надавачів соціальних послуг для задоволення потреб осіб/сімей у соціальних послугах за рахунок бюджетних коштів та компенсації надавачам вартості соціальних послуг.
2. У цьому Порядку терміни вживаються в такому значенні:
1) замовник соціальних послуг - Рада міністрів Автономної Республіки Крим, обласні, Київська та Севастопольська міські держадміністрації, районні у мм. Києві та Севастополі держадміністрації, виконавчі органи сільських, селищних, міських, районних у містах (у разі їх утворення) рад, які є розпорядниками бюджетних коштів і на яких покладається обов'язок з організації надання соціальних послуг;
{Підпункт 1 пункту 2 в редакції Постанови КМ № 64 від 14.01.2026}
2) конкурс на надання соціальних послуг за рахунок бюджетних коштів (далі - конкурс) - конкурентний спосіб визначення надавачів соціальних послуг (крім бюджетних установ) на підставі результатів рейтингового оцінювання конкурсних пропозицій;
3) конкурсна пропозиція - пакет документів, який готується учасником конкурсу та подається замовникові соціальних послуг;
4) компенсація - відшкодування надавачу соціальних послуг вартості наданих ним соціальних послуг шляхом соціального замовлення.
Інші терміни вживаються у значенні, наведеному в Законі України “Про соціальні послуги”.
3. Надання соціальних послуг шляхом соціального замовлення (далі - соціальні послуги) проводиться в обсязі та з дотриманням вимог, визначених державними стандартами соціальних послуг з урахуванням потреб вразливих груп населення.
4. Право на компенсацію має надавач соціальних послуг, якого визначено переможцем конкурсу.
5. Процес надання соціальних послуг складається з трьох етапів.
На першому етапі (формування соціального замовлення) передбачається визначення:
потреб населення адміністративно-територіальної одиниці/ територіальної громади в соціальних послугах відповідно до Порядку визначення потреб населення адміністративно-територіальної одиниці/ територіальної громади в соціальних послугах, затвердженого Мінсоцполітики;
предмета соціального замовлення, що охоплює:
- перелік соціальних послуг, сформований за результатами визначення потреб населення адміністративно-територіальної одиниці/територіальної громади в соціальних послугах;
- перелік категорій та орієнтовну чисельність отримувачів соціальних послуг;
- обсяг бюджетних коштів, необхідних для виплати компенсації.
За рішенням замовника соціальних послуг соціальне замовлення може формуватися щороку або на період до трьох років у межах стратегічного середньострокового планування.
На другому етапі (виконання соціального замовлення) передбачається:
розроблення завдання на виконання соціального замовлення;
організація та проведення конкурсу;
укладення договору про надання соціальних послуг та його виконання.
На третьому етапі передбачається проведення моніторингу надання соціальних послуг та оцінки їх якості, здійснення контролю за дотриманням вимог, установлених законодавством про соціальні послуги, подання звітності.
6. Замовник соціальних послуг:
забезпечує виконання етапів надання соціальних послуг, визначених у пункті 5 цього Порядку;
затверджує річний план проведення конкурсів;
протягом десяти робочих днів з дати затвердження річного плану проведення конкурсів забезпечує його оприлюднення шляхом публікації у друкованому виданні або розміщення на офіційному веб-сайті органу державної влади чи органу місцевого самоврядування.
У річному плані міститься інформація щодо переліку соціальних послуг, категорій отримувачів соціальних послуг, орієнтовного періоду проведення конкурсу та граничних показників бюджетних коштів для виплати компенсації.
7. Рішення про проведення конкурсу приймається замовником соціальних послуг не пізніше ніж 1 березня року відповідного бюджетного періоду, в якому передбачається виконання соціального замовлення, а також не пізніше ніж через 30 календарних днів після внесення змін до відповідного бюджету і має містити інформацію про:
строк та умови проведення конкурсу, суму коштів, яку передбачено у відповідній бюджетній програмі. В умовах конкурсу мають бути передбачені завдання щодо підвищення доступності та якості соціальних послуг, оперативного розв'язання соціальних проблем громадян, розвитку та впровадження успішного досвіду з надання соціальних послуг, залучення додаткових матеріальних, фінансових, кадрових ресурсів до надання соціальних послуг (за потреби);
предмет соціального замовлення;
критерії діяльності надавачів соціальних послуг;
час і місце розкриття конкурсних пропозицій, критерії їх оцінки, строк установлення результатів конкурсу.
Умови конкурсу не можуть бути змінені після оприлюднення оголошення про його проведення.
8. Замовник соціальних послуг протягом десяти робочих днів після прийняття рішення про проведення конкурсу забезпечує оприлюднення відповідного оголошення у спосіб, зазначений в абзаці четвертому пункту 6 цього Порядку.
В оголошенні зазначаються:
повне найменування замовника соціальних послуг;
умови конкурсу;
вимоги до конкурсної пропозиції, перелік документів, що додаються до конкурсної пропозиції, у паперовій та електронній формах. Форма конкурсної пропозиції затверджується Мінсоцполітики;
строк подання конкурсних пропозицій;
строк проведення конкурсу;
адреса, за якою можна отримати форму конкурсної пропозиції, зокрема через Інтернет;
адреса, за якою подаються конкурсні пропозиції, із зазначенням годин роботи;
прізвище, ім'я та по батькові, номер телефону контактної особи.
Форма оголошення про проведення конкурсу затверджується Мінсоцполітики.
9. Оголошення про проведення конкурсу оприлюднюється замовником соціальних послуг не пізніше ніж за 20 календарних днів до дати розкриття конкурсних пропозицій. Відкриття конкурсних пропозицій відбувається на першому засіданні конкурсної комісії.
10. Надавачі соціальних послуг, які виявили намір взяти участь у конкурсі (далі - учасники конкурсу), подають конкурсні пропозиції протягом 20 календарних днів з дати оприлюднення відповідного оголошення.
Конкурсні пропозиції складаються державною мовою, оформляються учасниками конкурсу відповідно до вимог замовника соціальних послуг і подаються йому в паперовій та електронній формах за адресою та у строк, зазначені в оголошенні про проведення конкурсу.
Відповідальність за достовірність інформації, що міститься у конкурсній пропозиції, покладається на учасника конкурсу.
11. Замовник соціальних послуг забезпечує безперешкодне отримання учасниками конкурсу форми конкурсної пропозиції та надання консультацій з питань її оформлення.
12. До конкурсної пропозиції додаються:
1) учасниками конкурсу - юридичними особами:
копії установчих документів, засвідчені керівником юридичної особи або уповноваженою ним особою;
копія, засвідчена керівником юридичної особи або уповноваженою ним особою, податкової декларації з податку на прибуток (для суб'єктів, яких не внесено до Реєстру неприбуткових установ та організацій) за попередній податковий (звітний) рік;
звіт про використання доходів (прибутків) неприбуткових організацій (бюджетних установ) за попередній податковий (звітний) рік (для суб'єктів, яких внесено до Реєстру неприбуткових установ та організацій);
2) учасниками конкурсу - фізичними особами - підприємцями - копії, засвідчені фізичною особою - підприємцем або уповноваженою нею особою, паспорта і податкової декларації про майновий стан і доходи та / або податкової декларації платника єдиного податку - фізичної особи - підприємця за попередній податковий (звітний) рік.
13. Замовник соціальних послуг інформує учасника конкурсу про отримання конкурсної пропозиції в день її надходження (відповідне повідомлення надсилається на адресу електронної пошти, з якої було відправлено конкурсну пропозицію).
Подана конкурсна пропозиція учасникові конкурсу не повертається.
14. Для розгляду конкурсних пропозицій замовник соціальних послуг утворює конкурсну комісію у складі не менше ніж п'ять осіб і затверджує положення про неї.
Конкурсна комісія діє на засадах колегіальності та неупередженості.
15. До складу конкурсної комісії входять представники замовника соціальних послуг, громадських об'єднань, що представляють інтереси соціальних груп, які є потенційними отримувачами соціальних послуг, об'єднань надавачів соціальних послуг, об'єднань отримувачів соціальних послуг, фахівці з питань надання соціальних послуг.
Кількість представників замовника соціальних послуг не може перевищувати половини кількості членів конкурсної комісії.
Членство в конкурсній комісії не повинно містити ризиків виникнення між замовником та учасником потенційного або реального конфлікту інтересів, який може вплинути на об'єктивність і неупередженість прийняття рішень щодо визначення переможця конкурсу.
16. Формою роботи конкурсної комісії є засідання, які скликаються головою комісії у разі потреби, про що повідомляється учасникам засідання не пізніше ніж за три робочих дні до його початку.
На засідання конкурсної комісії можуть бути запрошені спостерігачі.
Голова конкурсної комісії забезпечує оприлюднення інформації про дату, адресу, місце і час проведення засідання комісії, яка розміщується на офіційному веб-сайті замовника соціальних послуг не пізніше ніж за три робочих дні до його проведення.
Також у цій інформації зазначається час і спосіб реєстрації спостерігачів. Час реєстрації починається з моменту розміщення інформації на офіційному веб-сайті замовника соціальних послуг і триває до закінчення робочого дня, що передує даті засідання.
Засідання конкурсної комісії вважається правоможним, якщо на ньому присутні не менше ніж дві третини її складу.
17. Рішення конкурсної комісії про визначення переможця приймається не пізніше ніж через сім календарних днів з дати розкриття конкурсних пропозицій і оформляється протоколом. Протокол підписується всіма членами конкурсної комісії, присутніми на засіданні.
У разі відмови члена конкурсної комісії підписати протокол інформація про це вноситься до протоколу із зазначенням причин відмови.
Витяг з протоколу про визначення переможця доводиться до відома учасників конкурсу та розміщується протягом одного дня з дати прийняття рішення на офіційному веб-сайті замовника соціальних послуг.
Учасникові конкурсу на його вимогу може бути видано копію протоколу засідання конкурсної комісії.
18. Час і місце розкриття конкурсних пропозицій визначаються умовами конкурсу.
19. Конкурсна комісія оцінює конкурсні пропозиції за такими критеріями:
1) відповідність діяльності учасника конкурсу критеріям діяльності надавачів соціальних послуг;
2) фінансовий стан учасника конкурсу, зокрема відсутність фінансової заборгованості;
3) планова кількість отримувачів соціальних послуг;
4) вартість соціальних послуг, що надаватимуться.
20. Конкурсна комісія відхиляє конкурсну пропозицію у разі:
1) оформлення конкурсної пропозиції з порушенням вимог, установлених замовником соціальних послуг;
2) невідповідності конкурсної пропозиції умовам конкурсу;
3) надходження конкурсної пропозиції після закінчення визначеного строку.
21. Члени конкурсної комісії індивідуально оцінюють конкурсні пропозиції за кожним із передбачених цим Порядком критеріїв за шкалою від нуля до 10 балів шляхом внесення їх до оцінкової відомості. На підставі оцінкових відомостей членів конкурсної комісії складається зведена оцінкова відомість, у якій щодо кожної конкурсної пропозиції зазначаються бали, виставлені членами конкурсної комісії, та загальна сума балів.
Методика оцінювання конкурсних пропозицій затверджується Мінсоцполітики.
22. За результатами конкурсу конкурсна комісія визначає його переможця, яким визнається учасник конкурсу, конкурсна пропозиція якого набрала найбільшу загальну суму балів. У разі набрання двома та більше конкурсними пропозиціями найбільшої та рівної загальної суми балів переможець конкурсу визначається простою більшістю голосів присутніх на засіданні членів конкурсної комісії.
За умови рівного розподілу голосів вирішальним є голос голови конкурсної комісії.
23. Конкурсна комісія визнає конкурс таким, що не відбувся, якщо:
1) для участі в конкурсі не подано жодної конкурсної пропозиції;
2) усі подані конкурсні пропозиції відхилено;
3) замовником соціальних послуг прийнято рішення про скасування результатів конкурсу у зв'язку з:
неможливістю усунення порушень порядку проведення конкурсу;
неможливістю укладення договору про надання соціальних послуг (далі - договір) внаслідок непереборної сили;
внесенням змін до рішення про бюджет у частині фінансування соціального замовлення.
24. Замовник соціальних послуг протягом 10 робочих днів після прийняття рішення про скасування результатів конкурсу забезпечує оприлюднення відповідної інформації на своєму офіційному веб-сайті та повідомляє про нього учасникам конкурсу.
25. У разі визнання конкурсу таким, що не відбувся, замовник соціальних послуг приймає рішення про повторне проведення конкурсу та визначає його умови.
26. Якщо для участі в конкурсі подано конкурсну пропозицію одним надавачем соціальних послуг, конкурсна комісія може прийняти рішення про:
1) намір укладення договору з таким надавачем соціальних послуг за умови відповідності його конкурсної пропозиції умовам конкурсу;
2) повторне проведення конкурсу.
27. Учасники конкурсу можуть подати замовникові соціальних послуг скаргу на рішення, дії або бездіяльність конкурсної комісії. Скарга подається у паперовій формі протягом 10 робочих днів з дати оприлюднення рішення, вчинення дії або виявлення факту бездіяльності конкурсної комісії.
Замовник соціальних послуг розглядає скаргу протягом п'яти робочих днів з дати її надходження та повідомляє відповідному учаснику конкурсу про результати її розгляду.
Рішення, дії або бездіяльність замовника соціальних послуг можуть бути оскаржені в уповноважених органах системи надання соціальних послуг, визначених статтею 11 Закону України “Про соціальні послуги”, або в судовому порядку.
28. Замовник соціальних послуг:
1) протягом п'яти робочих днів після прийняття конкурсною комісією рішення про визначення переможця конкурсу або укладення договору відповідно до підпункту 1 пункту 26 цього Порядку приймає рішення про визначення надавача соціальних послуг;
2) протягом одного робочого дня після прийняття рішення про визначення надавача соціальних послуг:
забезпечує оприлюднення інформації про це на своєму офіційному веб-сайті;
надсилає відповідному надавачу соціальних послуг підписаний ним проект договору. Надавач соціальних послуг підписує проект договору протягом п'яти робочих днів після отримання, після чого договір вважається укладеним;
письмово інформує інших учасників конкурсу про результати конкурсу.
29. Сторонами договору є замовник соціальних послуг і надавач соціальних послуг.
Договір укладається на умовах, що відповідають умовам конкурсу та конкурсній пропозиції надавача соціальних послуг. Договір може бути укладено на строк до трьох років.
Форма примірного договору затверджується Мінсоцполітики.
30. У договорі, зокрема, зазначаються:
1) перелік соціальних послуг, їх обсяг, зміст, вимоги до якості, строк надання. Строк надання соціальних послуг може бути визначено відповідно до стратегічного середньострокового планування до трьох років;
2) перелік категорій отримувачів соціальних послуг, які мають право на отримання соціальних послуг відповідно до умов договору, та їх чисельність (гранична чисельність);
3) порядок направлення отримувачів соціальних послуг до надавача соціальних послуг;
4) права, обов'язки та відповідальність сторін;
5) обсяг компенсації;
6) строки подання звітності про надані соціальні послуги;
7) порядок подання інформації з питань виконання договору;
8) порядок внесення змін у договір та припинення його дії.
31. У разі відмови або безпідставного ухилення зазначеного в пункті 28 цього Порядку надавача соціальних послуг від укладення договору протягом 10 робочих днів після отримання ним проекту договору конкурсна комісія приймає рішення про намір укладення договору з учасником конкурсу, конкурсна пропозиція якого набрала другу за величиною загальну суму балів.
У разі відмови або безпідставного ухилення другого учасника конкурсу від укладення договору протягом 10 днів після отримання ним проекту договору конкурсна комісія приймає рішення про визнання конкурсу таким, що не відбувся.
32. Надавач соціальних послуг організовує надання соціальних послуг отримувачам соціальних послуг за направленням замовника соціальних послуг відповідно до вимог, визначених державними стандартами соціальних послуг/договором.
33. Надавач соціальних послуг щомісяця до 5 числа місяця, наступного за звітним, або у строк, зазначений у договорі, подає замовнику соціальних послуг звіт про надання соціальних послуг за формою, встановленою Мінсоцполітики.
Якщо результати надання соціальних послуг за кількісними та якісними характеристиками відповідають вимогам соціального замовлення, встановленим договором, замовник соціальних послуг протягом трьох робочих днів після отримання звіту про надання соціальних послуг оформляє акт здавання-приймання наданих соціальних послуг, який підписується замовником і надавачем соціальних послуг.
Надавач соціальних послуг відповідає за достовірність даних, що стосуються надання соціальних послуг, зокрема зазначених в акті здавання-приймання наданих соціальних послуг.
34. В акті здавання-приймання наданих соціальних послуг зазначаються номери особових справ отримувачів соціальних послуг, яким було надано соціальні послуги згідно з умовами договору.
Замовник соціальних послуг перераховує кошти компенсації на рахунок надавача соціальних послуг до 10 числа місяця, наступного за місяцем подання звітності замовнику соціальних послуг, на підставі акта здавання-приймання наданих соціальних послуг в обсязі відповідно до наданих соціальних послуг.
35. Замовник соціальних послуг здійснює контроль за наданням соціальних послуг, не втручаючись в діяльність надавача соціальних послуг, а також має право надсилати йому письмові запити на інформацію, пов'язану з наданням соціальних послуг.
36. Замовник соціальних послуг за участю надавача соціальних послуг проводить моніторинг надання соціальних послуг та оцінку їх якості.
Для цього замовник може залучати третіх осіб, про що він має письмово повідомити надавачу соціальних послуг не пізніше ніж через 10 календарних днів з дати прийняття такого рішення.
Моніторинг надання та оцінка якості соціальних послуг проводиться відповідно до Порядку, затвердженого постановою Кабінету Міністрів України від 1 червня 2020 р. № 449.
37. Замовник соціальних послуг подає щороку до 1 березня Нацсоцслужбі, Мінсоцполітики та оприлюднює на своєму офіційному веб-сайті інформацію про результати соціального замовлення, яка містить, зокрема, такі відомості:
{Абзац перший пункту 37 в редакції Постанови КМ № 490 від 19.05.2021}
перелік соціальних послуг, наданих шляхом соціального замовлення;
перелік та чисельність категорій отримувачів соціальних послуг;
обсяг наданої компенсації.
ЗАТВЕРДЖЕНО
постановою Кабінету Міністрів України
від 1 червня 2020 р. № 450
ПЕРЕЛІК
постанов Кабінету Міністрів України, що втратили чинність
1. Постанова Кабінету Міністрів України від 29 квітня 2013 р. № 324 “Про затвердження Порядку здійснення соціального замовлення за рахунок бюджетних коштів” (Офіційний вісник України, 2013 р., № 36, ст. 1265).
2. Постанова Кабінету Міністрів України від 14 травня 2015 р. № 282 “Про внесення змін до Порядку здійснення соціального замовлення за рахунок бюджетних коштів” (Офіційний вісник України, 2015 р., № 40, ст. 1202).
3. Постанова Кабінету Міністрів України від 11 травня 2017 р. № 310 “Про внесення змін до Порядку здійснення соціального замовлення за рахунок бюджетних коштів” (Офіційний вісник України, 2017 р., № 41, ст. 1277).