МІНІСТЕРСТВО ФІНАНСІВ УКРАЇНИ
НАКАЗ
10.12.2010 № 1536
Зареєстровано в Міністерстві
юстиції України
27 грудня 2010 р.
за № 1353/18648
Про результативні показники бюджетної програми
{Із змінами, внесеними згідно з Наказами Міністерства фінансів
№ 553 від 15.06.2015
№ 145 від 08.04.2019
№ 603 від 01.12.2025}
Відповідно до частини п'ятої статті 20 Бюджетного кодексу України від 08.07.2010 НАКАЗУЮ:
1. Затвердити Загальні вимоги до визначення результативних показників бюджетних програм, що додаються.
{Пункт 1 із змінами, внесеними згідно з Наказом Міністерства фінансів № 553 від 15.06.2015}
2. Департаменту реформування бюджетної системи (Футоранська Ю.М.) забезпечити:
подання цього наказу в установленому законодавством порядку на державну реєстрацію до Міністерства юстиції України;
доведення цього наказу до головних розпорядників бюджетних коштів для застосування при плануванні, виконанні, звітуванні про виконання бюджетної програми.
3. Цей наказ набирає чинності з дня його офіційного опублікування.
4. Контроль за виконанням цього наказу покласти на заступників Міністра відповідно до розподілу обов'язків.
Міністр
Ф. Ярошенко
ЗАТВЕРДЖЕНО
Наказ Міністерства
фінансів України
10.12.2010 № 1536
(у редакції наказу Міністерства
фінансів України
від 15.06.2015 № 553)
Зареєстровано в Міністерстві
юстиції України
27 грудня 2010 р.
за № 1353/18648
ЗАГАЛЬНІ ВИМОГИ
до визначення результативних показників бюджетних програм
{У тексті Загальних вимог слова «державні послуги» в усіх відмінках замінено словами «публічні послуги» у відповідних відмінках згідно з Наказом Міністерства фінансів № 145 від 08.04.2019}
1. Ці Загальні вимоги розроблено відповідно до положень статей 20, 32, 42, 111 Бюджетного кодексу України.
2. Головні розпорядники бюджетних коштів (далі - головні розпорядники) дотримуються цих Загальних вимог при плануванні, виконанні, звітуванні про виконання бюджетної програми.
3. Результативні показники бюджетної програми (далі - результативні показники) - кількісні та якісні показники, які визначають результат виконання бюджетної програми, характеризують хід її реалізації, ступінь досягнення цілей державної (регіональної, місцевої) політики у відповідній сфері діяльності, формування та/або реалізацію якої / яких забезпечує головний розпорядник, досягнення мети бюджетної програми, виконання завдань бюджетної програми, висвітлюють обсяг і якість надання публічних послуг, зокрема з урахуванням гендерних аспектів, до яких належать специфічні соціальні, культурні, економічні, політичні та інші характеристики умов життя та потреб жінок і чоловіків.
{Абзац перший пункту 3 із змінами, внесеними згідно з Наказом Міністерства фінансів № 603 від 01.12.2025, з урахуванням змін, внесених Наказом Міністерства фінансів № 640 від 22.12.2025}
Результативні показники використовуються для оцінки ефективності бюджетної програми за напрямами використання бюджетних коштів, у тому числі ефективності надання публічних послуг.
{Пункт 3 в редакції Наказу Міністерства фінансів № 145 від 08.04.2019}
4. Результативні показники бюджетних програм мають відповідати таким критеріям:
реалістичність (результативні показники визначаються з урахуванням показників поточного стану та існуючих потреб економіки та суспільства, показників, визначених прогнозними документами щодо економічного та соціального розвитку, з одного боку, та можливостями ресурсної частини державного (місцевого) бюджету, з іншого);
{Абзац другий пункту 4 із змінами, внесеними згідно з Наказом Міністерства фінансів № 603 від 01.12.2025}
актуальність (результативні показники узгоджуються із програмними та стратегічними документами, цілями державної (регіональної, місцевої) політики у відповідній сфері діяльності, формування та/або реалізацію якої/яких забезпечує головний розпорядник, та показниками їх досягнення в середньостроковому періоді, характеризують найважливіші аспекти очікуваного результату);
{Абзац третій пункту 4 із змінами, внесеними згідно з Наказами Міністерства фінансів № 145 від 08.04.2019, № 603 від 01.12.2025}
гендерна прозорість (результативні показники висвітлюють гендерний аспект публічних послуг, надавачів та отримувачів/користувачів таких послуг);
{Пункт 4 доповнено абзацом четвертим згідно з Наказом Міністерства фінансів № 603 від 01.12.2025}
суспільна значимість (результативні показники висвітлюють ефект, який отримують економіка та суспільство завдяки діяльності головного розпорядника, дають можливість оцінити вплив на економічний та соціальний розвиток, ефективність надання публічних послуг, ступінь забезпечення рівних прав і можливостей жінок і чоловіків).
{Абзац пункту 4 із змінами, внесеними згідно з Наказом Міністерства фінансів № 145 від 08.04.2019}
5. Результативні показники поділяються на такі групи: показники затрат, показники продукту, показники ефективності та показники якості.
Показники затрат визначають обсяги та структуру ресурсів, які забезпечують виконання бюджетної програми, характеризують структуру витрат бюджетної програми та можуть включати штатну чисельність працівників бюджетної установи, у тому числі залучених до надання публічних послуг, кількість осіб, які мають право на отримання публічних послуг, розміри виплат, встановлені нормативно-правовими актами, кількість обладнання, площу будівель тощо, які потребують обслуговування (ремонту, реконструкції, реставрації), загальний обсяг робіт, які необхідно виконати у поточному та наступних роках (загальна потреба), загальну вартість публічних інвестиційних проєктів та/або програм публічних інвестицій.
{Абзац другий пункту 5 із змінами, внесеними згідно з Наказами Міністерства фінансів № 145 від 08.04.2019, № 603 від 01.12.2025}
Показники продукту характеризують результати діяльності головного розпорядника за відповідний бюджетний період у межах бюджетної програми, можуть відображати обсяг виробленої продукції, наданих публічних послуг чи виконаних робіт, кількість осіб, яким надано публічні послуги.
Показники ефективності характеризують економність при витрачанні бюджетних коштів, співвідношення між одержаним продуктом і витраченим ресурсом та визначаються як витрати ресурсів на одиницю показника продукту, відношення кількості вироблених товарів (виконаних робіт, наданих послуг) до витраченого обсягу ресурсу.
{Абзац четвертий пункту 5 із змінами, внесеними згідно з Наказом Міністерства фінансів № 145 від 08.04.2019}
Показники якості характеризують динаміку досягнення мети та виконання завдань бюджетної програми, відповідність створеного продукту установленим стандартам (нормативам), рівень реалізації публічних інвестиційних проєктів та/або програм публічних інвестицій (за весь період з початку реалізації цих проєктів та програм) (за весь період з початку реалізації цих проектів), виконання робіт, ступінь готовності об'єктів будівництва, якість створеного продукту; рівень задоволення отримувачів/користувачів публічних послуг відповідно до їх призначення, рівень забезпечення публічними послугами осіб, які мають на них право; висвітлюють послаблення негативних чи посилення позитивних тенденцій в економіці (відповідній сфері діяльності), користь для суспільства від реалізації бюджетної програми, у тому числі з точки зору забезпечення гендерної рівності. Показники, що характеризують рівень освоєння бюджетних коштів, недоцільно включати до складу показників якості.
{Абзац п'ятий пункту 5 із змінами, внесеними згідно з Наказами Міністерства фінансів № 145 від 08.04.2019, № 603 від 01.12.2025}
6. Результативні показники мають:
визначатися на підставі цілей державної (регіональної, місцевої) політики у відповідній сфері діяльності, формування та/або реалізацію якої/яких забезпечує головний розпорядник, та показників їх досягнення на середньостроковий період з урахуванням фактично досягнутих показників у попередніх бюджетних періодах і виходячи із тенденцій розвитку відповідної галузі економіки (сфери діяльності, регіону) та прогнозу її розвитку на перспективу;
{Абзац другий пункту 6 із змінами, внесеними згідно з Наказами Міністерства фінансів № 145 від 08.04.2019, № 603 від 01.12.2025}
формулюватися чітко та однозначно, бути зрозумілими та доступними для сприйняття широкими верствами населення;
висвітлювати кількісні та якісні характеристики результатів, яких планується досягти за відповідний бюджетний період;
характеризувати виконання кожного завдання бюджетної програми та реалізацію кожного напряму використання бюджетних коштів;
об'єктивно та реалістично відображати особливості та специфіку діяльності головного розпорядника, висвітлювати результати його діяльності в галузях (сферах діяльності);
бути вимірюваними, надавати можливість порівняння за окремі бюджетні періоди, порівняння з аналогічними показниками інших бюджетних установ, мати кількісне вираження в одиницях виміру, які відповідають змісту показника;
характеризувати публічні послуги, надавачів та отримувачів/користувачів цих послуг з урахуванням гендерних аспектів;
{Пункт 6 доповнено абзацом восьмим згідно з Наказом Міністерства фінансів № 603 від 01.12.2025}
підтверджуватися офіційною державною статистичною, фінансовою та іншою звітністю, даними бухгалтерського, статистичного та внутрішньогосподарського (управлінського) обліку, що є джерелами інформації для визначення результативних показників, або розраховуватися за допомогою математичних дій з показниками таких звітності та обліку.
Результативні показники бюджетних програм, у межах яких реалізуються публічні інвестиційні проєкти та/або програми публічних інвестицій, формуються з урахуванням інформації та показників, визначених відповідними проєктами та/або програмами.
{Пункт 6 доповнено новим абзацом згідно з Наказом Міністерства фінансів № 145 від 08.04.2019; в редакції Наказу Міністерства фінансів № 603 від 01.12.2025}
7. Головні розпорядники:
забезпечують достовірність результативних показників та точність їх розрахунку;
розробляють методику розрахунку для результативних показників, що потребують методологічних роз'яснень їх змісту.
8. Головні розпорядники визначають результативні показники в бюджетному запиті при підготовці пропозицій до проекту державного (місцевого) бюджету, паспорті бюджетної програми, звітах про виконання паспорта бюджетної програми.
{Абзац перший пункту 8 із змінами, внесеними згідно з Наказом Міністерства фінансів № 603 від 01.12.2025}
При визначенні результативних показників у паспорті бюджетної програми використовується інформація щодо результативних показників, наведена в бюджетному запиті, із врахуванням бюджетних призначень, встановлених законом про Державний бюджет України (рішенням про місцевий бюджет) на відповідний бюджетний період.
{Абзац другий пункту 8 із змінами, внесеними згідно з Наказом Міністерства фінансів № 603 від 01.12.2025}
У звітах про виконання паспорта бюджетної програми зазначаються усі результативні показники, визначені в паспорті бюджетної програми, за звітний період.
9. Перелік результативних показників обумовлюється специфікою бюджетної програми та має задовольнити потреби аналізу виконання бюджетної програми, тобто головні розпорядники застосовують ті результативні показники, які найкраще характеризують ступінь досягнення поставленої мети та виконання завдань бюджетної програми.
{Пункт 9 із змінами, внесеними згідно з Наказом Міністерства фінансів № 145 від 08.04.2019}
10. Головні розпорядники у встановленому законодавством порядку оприлюднюють результативні показники бюджетних програм у складі паспортів бюджетних програм, звітів про їх виконання, бюджетних запитів на єдиному веб-порталі використання публічних коштів та власних веб-сайтах.
{Загальні вимоги в редакції Наказу Міністерства фінансів № 553 від 15.06.2015}
Заступник Директора
Департаменту реформування
бюджетної системи -
начальник відділу
реформування системи
державного внутрішнього
фінансового контролю
І.М. Буграк