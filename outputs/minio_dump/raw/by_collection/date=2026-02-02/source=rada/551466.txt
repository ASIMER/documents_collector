КАБІНЕТ МІНІСТРІВ УКРАЇНИ
ПОСТАНОВА
від 15 січня 2026 р. № 39
Київ
Деякі питання подолання наслідків надзвичайної ситуації державного рівня в електроенергетичних системах
{Із змінами, внесеними згідно з Постановами КМ
№ 43 від 17.01.2026
№ 73 від 23.01.2026}
З метою подолання наслідків надзвичайної ситуації державного рівня воєнного та техногенного характеру в електроенергетичних системах, спричинених ракетно-дроновими атаками Російської Федерації, та відповідно до Закону України “Про правовий режим воєнного стану” Кабінет Міністрів України постановляє:
1. Призначити Першого віце-прем'єр-міністра України - Міністра енергетики керівником робіт з ліквідації наслідків надзвичайної ситуації державного рівня воєнного та техногенного характеру в електроенергетичних системах.
2. Керівнику робіт з ліквідації наслідків надзвичайної ситуації державного рівня воєнного та техногенного характеру в електроенергетичних системах невідкладно утворити (із затвердженням їх персонального складу):
штаб з ліквідації наслідків надзвичайної ситуації державного рівня воєнного та техногенного характеру в електроенергетичних системах;
штаб з ліквідації наслідків надзвичайної ситуації в електроенергетичних системах м. Києва та Київської області.
3. Внести до пункту 8 Порядку здійснення заходів під час запровадження комендантської години та встановлення спеціального режиму світломаскування в окремих місцевостях, де введено воєнний стан, затвердженого постановою Кабінету Міністрів України від 8 липня 2020 р. № 573 “Питання запровадження та здійснення деяких заходів правового режиму воєнного стану” (Офіційний вісник України, 2020 р., № 57, ст. 1788), зміни, що додаються.
4. Міністерству освіти і науки:
разом з обласними державними адміністраціями (військовими адміністраціями) та іншими заінтересованим центральними органами виконавчої влади з урахуванням рішень відповідних комісій з техногенно-екологічної безпеки та надзвичайних ситуацій невідкладно опрацювати питання щодо доцільності продовження тимчасового припинення освітнього процесу в очній формі здобуття освіти у закладах дошкільної, загальної середньої, професійної, фахової передвищої та вищої освіти та переходу на дистанційну форму навчання або продовження/запровадження зимових канікул (припинення освітнього процесу для закладів дошкільної освіти) до 1 лютого 2026 року;
разом з Київською міською державною адміністрацією (військовою адміністрацією) з урахуванням рішення комісії з техногенно-екологічної безпеки та надзвичайних ситуацій опрацювати питання щодо можливості відновлення освітнього процесу в закладах загальної середньої, професійної, фахової передвищої та вищої освіти.
{Абзац третій пункту 4 в редакції Постанови КМ № 73 від 23.01.2026}
5. Рекомендувати Національній комісії, що здійснює державне регулювання у сферах енергетики та комунальних послуг, у найкоротший строк забезпечити перегляд та встановлення граничних цін на ринку “на добу наперед”, внутрішньодобовому ринку та балансуючому ринку у нічних та денних часових зонах на рівні граничних цін, встановлених на відповідних сегментах ринку електричної енергії у піковій вечірній часовій зоні до кінця осінньо-зимового періоду 2025/26 року.
6. Акціонерному товариству “Українська залізниця” терміново забезпечити закупівлю імпортованої електричної енергії до 31 березня 2026 р. в обсязі не менше 50 відсотків власного загального споживання.
Акціонерному товариству “Українська оборонна промисловість” терміново забезпечити закупівлі господарськими товариствами в оборонно-промисловому комплексі, пакет акцій (часток) держави у статутному капіталі яких становить більше 50 відсотків і перебуває в управлінні акціонерного товариства “Українська оборонна промисловість”, та державними підприємствами, щодо яких акціонерне товариство “Українська оборонна промисловість” здійснює повноваження уповноваженого суб'єкта управління об'єктами державної власності, імпортованої електричної енергії до 31 березня 2026 р. в обсязі не менше 50 відсотків загального прогнозованого споживання зазначених господарських товариств і державних підприємств.
Акціонерному товариству “Національна акціонерна компанія “Нафтогаз України” забезпечити здійснення закупівлі юридичними особами, корпоративними правами яких прямо або опосередковано володіє Національна акціонерна компанія “Нафтогаз України” та які провадять діяльність з видобування, розподілу, транспортування, зберігання нафти або природного газу або здійснюють виробництво, транспортування та постачання теплової енергії, імпортованої електричної енергії до 31 березня 2026 р. в обсязі не менше 50 відсотків загального прогнозованого споживання таких юридичних осіб.
{Пункт 6 в редакції Постанови КМ № 43 від 17.01.2026}
7. Ця постанова набирає чинності з дня її опублікування, крім пункту 6 цієї постанови, який набирає чинності з 17 січня 2026 року.
Прем'єр-міністр України
Ю. СВИРИДЕНКО
Інд. 72
ЗАТВЕРДЖЕНО
постановою Кабінету Міністрів України
від 15 січня 2026 р. № 39
ЗМІНИ,
що вносяться до пункту 8 Порядку здійснення заходів під час запровадження комендантської години та встановлення спеціального режиму світломаскування в окремих місцевостях, де введено воєнний стан
Доповнити пункт після абзацу другого новими абзацами такого змісту:
“На території, де запроваджено комендантську годину, яка розташована у зоні надзвичайної ситуації, визначеної рішенням Державної комісії з питань техногенно-екологічної безпеки та надзвичайних ситуацій, під час дії комендантської години дозволяється рух приватних транспортних засобів, перебування осіб без виданих перепусток на вулицях та в інших громадських місцях, у тому числі торгово-розважальних центрах, які забезпечують функції пунктів незламності, пунктів обігріву, підтримки життєдіяльності населення і суб'єктів господарювання. Такі місця мають бути забезпечені опаленням, зв'язком і автономним електроживленням. Дія цього абзацу не поширюється на інші розважальні заклади, крім зазначених у ньому торгово-розважальних центрів.
Військова адміністрація або штаб з ліквідації наслідків надзвичайної ситуації державного рівня можуть встановлювати додаткові заходи щодо пом'якшення комендантської години з урахуванням ситуації на відповідній території.”.
У зв'язку з цим абзаци третій і четвертий вважати відповідно абзацами п'ятим і шостим.